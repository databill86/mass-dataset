						   Matei 4        1    Atunci, Isus a fost dus de Duhul în pustie, ca să fie ispitit de diavolul.         2    Acolo a postit patruzeci de zile și patruzeci de nopţi; la urmă a flămânzit.         3    Ispititorul s-a apropiat de El și I-a zis: „Dacă ești Fiul lui Dumnezeu, poruncește ca pietrele acestea să se facă pâini.”         4    Drept răspuns, Isus i-a zis: „Este scris: ‘Omul nu trăiește numai cu pâine, ci cu orice cuvânt care iese din gura lui Dumnezeu.’”         5    Atunci, diavolul L-a dus în sfânta cetate, L-a pus pe streașina Templului         6    și I-a zis: „Dacă ești Fiul lui Dumnezeu, aruncă-Te jos, căci este scris: ‘El va porunci îngerilor Săi să vegheze asupra Ta; și ei Te vor lua pe mâini, ca nu cumva să Te lovești cu piciorul de vreo piatră.’”         7    „De asemenea, este scris”, a zis Isus: „Să nu ispitești pe Domnul Dumnezeul tău.”         8    Diavolul L-a dus apoi pe un munte foarte înalt, I-a arătat toate împărăţiile lumii și strălucirea lor și I-a zis:         9    „Toate aceste lucruri Ţi le voi da Ţie, dacă Te vei arunca cu faţa la pământ și Te vei închina mie.”         10    „Pleacă, Satano”, i-a răspuns Isus. „Căci este scris: ‘Domnului Dumnezeului tău să te închini și numai Lui să-I slujești.’”         11    Atunci, diavolul L-a lăsat. Și deodată au venit la Isus niște îngeri și au început să-I slujească.         12    Când a auzit Isus că Ioan fusese închis, a plecat în Galileea.         13    A părăsit Nazaretul și a venit de a locuit în Capernaum, lângă mare, în ţinutul lui Zabulon și Neftali,         14    ca să se împlinească ce fusese vestit prin prorocul Isaia, care zice:         15    „Ţara lui Zabulon și ţara lui Neftali, înspre mare, dincolo de Iordan, Galileea neamurilor,         16    Norodul acesta, care zăcea în întuneric, a văzut o mare lumină; și peste cei ce zăceau în ţinutul și în umbra morţii, a răsărit lumina.”         17    De atunci încolo, Isus a început să propovăduiască și să zică: „Pocăiţi-vă, căci Împărăţia cerurilor este aproape.”         18    Pe când trecea pe lângă Marea Galileii, Isus a văzut doi fraţi: pe Simon, zis Petru, și pe fratele său Andrei, care aruncau o mreajă în mare; căci erau pescari.         19    El le-a zis: „Veniţi după Mine și vă voi face pescari de oameni.”         20    Îndată, ei au lăsat mrejele și au mers după El.         21    De acolo a mers mai departe și a văzut pe alţi doi fraţi: pe Iacov, fiul lui Zebedei, și pe Ioan, fratele lui, care erau într-o corabie cu tatăl lor, Zebedei, și își cârpeau mrejele. El i-a chemat.         22    Și îndată, ei au lăsat corabia și pe tatăl lor și au mers după El.         23    Isus străbătea toată Galileea, învăţând pe norod în sinagogi, propovăduind Evanghelia Împărăţiei și tămăduind orice boală și orice neputinţă care erau în norod.         24    I s-a dus vestea în toată Siria; și aduceau la El pe toţi cei ce sufereau de felurite boli și chinuri: pe cei îndrăciţi, pe cei lunatici și pe cei slăbănogi, și El îi vindeca.         25    După El au mers multe noroade din Galileea, din Decapole, din Ierusalim, din Iudeea și de dincolo de Iordan.          
