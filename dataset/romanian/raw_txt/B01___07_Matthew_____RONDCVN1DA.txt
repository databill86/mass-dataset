						   Matei 7        1    Nu judecaţi, ca să nu fiţi judecaţi.         2    Căci cu ce judecată judecaţi, veţi fi judecaţi; și cu ce măsură măsuraţi, vi se va măsura.         3    De ce vezi tu paiul din ochiul fratelui tău și nu te uiţi cu băgare de seamă la bârna din ochiul tău?         4    Sau cum poţi zice fratelui tău: ‘Lasă-mă să scot paiul din ochiul tău’ și, când colo, tu ai o bârnă într-al tău?         5    Făţarnicule, scoate întâi bârna din ochiul tău, și atunci vei vedea deslușit să scoţi paiul din ochiul fratelui tău.         6    Să nu daţi câinilor lucrurile sfinte și să nu aruncaţi mărgăritarele voastre înaintea porcilor, ca nu cumva să le calce în picioare și să se întoarcă să vă rupă.         7    Cereţi, și vi se va da; căutaţi, și veţi găsi; bateţi, și vi se va deschide.         8    Căci oricine cere capătă; cine caută găsește; și celui ce bate, i se deschide.         9    Cine este omul acela dintre voi care, dacă-i cere fiul său o pâine, să-i dea o piatră?         10    Sau, dacă-i cere un pește, să-i dea un șarpe?         11    Deci, dacă voi, care sunteţi răi, știţi să daţi daruri bune copiilor voștri, cu cât mai mult Tatăl vostru, care este în ceruri, va da lucruri bune celor ce I le cer!         12    Tot ce voiţi să vă facă vouă oamenii, faceţi-le și voi la fel; căci în aceasta sunt cuprinse Legea și Prorocii.         13    Intraţi pe poarta cea strâmtă. Căci largă este poarta, lată este calea care duce la pierzare și mulţi sunt cei ce intră pe ea.         14    Dar strâmtă este poarta, îngustă este calea care duce la viaţă și puţini sunt cei ce o află.         15    Păziţi-vă de proroci mincinoși. Ei vin la voi îmbrăcaţi în haine de oi, dar pe dinăuntru sunt niște lupi răpitori.         16    Îi veţi cunoaște după roadele lor. Culeg oamenii struguri din spini sau smochine din mărăcini?         17    Tot așa, orice pom bun face roade bune, dar pomul rău face roade rele.         18    Pomul bun nu poate face roade rele, nici pomul rău nu poate face roade bune.         19    Orice pom care nu face roade bune este tăiat și aruncat în foc.         20    Așa că după roadele lor îi veţi cunoaște.         21    Nu oricine-Mi zice: ‘Doamne, Doamne!’ va intra în Împărăţia cerurilor, ci cel ce face voia Tatălui Meu, care este în ceruri.         22    Mulţi Îmi vor zice în ziua aceea: ‘Doamne, Doamne! N-am prorocit noi în Numele Tău? N-am scos noi draci în Numele Tău? Și n-am făcut noi multe minuni în Numele Tău?’         23    Atunci, le voi spune curat: ‘Niciodată nu v-am cunoscut; depărtaţi-vă de la Mine, voi toţi care lucraţi fărădelege.’         24    De aceea, pe oricine aude aceste cuvinte ale Mele și le face, îl voi asemăna cu un om cu judecată, care și-a zidit casa pe stâncă.         25    A dat ploaia, au venit șuvoaiele, au suflat vânturile și au bătut în casa aceea, dar ea nu s-a prăbușit, pentru că avea temelia zidită pe stâncă.         26    Însă oricine aude aceste cuvinte ale Mele și nu le face va fi asemănat cu un om nechibzuit, care și-a zidit casa pe nisip.         27    A dat ploaia, au venit șuvoaiele, au suflat vânturile și au izbit în casa aceea: ea s-a prăbușit, și prăbușirea i-a fost mare.”         28    După ce a sfârșit Isus cuvântările acestea, noroadele au rămas uimite de învăţătura Lui;         29    căci El îi învăţa ca unul care avea putere, nu cum îi învăţau cărturarii lor.          
