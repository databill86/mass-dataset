						   Matei 10        1    Apoi, Isus a chemat pe cei doisprezece ucenici ai Săi și le-a dat putere să scoată duhurile necurate și să tămăduiască orice fel de boală și orice fel de neputinţă.         2    Iată numele celor doisprezece apostoli: Cel dintâi, Simon, zis Petru, și Andrei, fratele lui; Iacov, fiul lui Zebedei, și Ioan, fratele lui;         3    Filip și Bartolomeu; Toma și Matei, vameșul; Iacov, fiul lui Alfeu, și Levi, zis și Tadeu;         4    Simon Canaanitul și Iuda Iscarioteanul, cel care a vândut pe Isus.         5    Aceștia sunt cei doisprezece pe care i-a trimis Isus, după ce le-a dat învăţăturile următoare: „Să nu mergeţi pe calea păgânilor și să nu intraţi în vreo cetate a samaritenilor,         6    ci să mergeţi mai degrabă la oile pierdute ale casei lui Israel.         7    Și pe drum, propovăduiţi și ziceţi: ‘Împărăţia cerurilor este aproape!’         8    Vindecaţi pe bolnavi, înviaţi pe morţi, curăţiţi pe leproși, scoateţi afară dracii. Fără plată aţi primit, fără plată să daţi.         9    Să nu luaţi nici aur, nici argint, nici aramă în brâiele voastre,         10    nici traistă pentru drum, nici două haine, nici încălţăminte, nici toiag, căci vrednic este lucrătorul de hrana lui.         11    În orice cetate sau sat veţi intra, să cercetaţi cine este acolo vrednic și să rămâneţi la el până veţi pleca.         12    La intrarea voastră în casă, uraţi-i de bine;         13    și dacă este casa aceea vrednică, pacea voastră să vină peste ea; dar, dacă nu este vrednică, pacea voastră să se întoarcă la voi.         14    Dacă nu vă va primi cineva, nici nu va asculta cuvintele voastre, să ieșiţi din casa sau din cetatea aceea și să scuturaţi praful de pe picioarele voastre.         15    Adevărat vă spun că, în ziua judecăţii, va fi mai ușor pentru ţinutul Sodomei și Gomorei, decât pentru cetatea aceea.         16    Iată, Eu vă trimit ca pe niște oi în mijlocul lupilor. Fiţi dar înţelepţi ca șerpii și fără răutate ca porumbeii.         17    Păziţi-vă de oameni, căci vă vor da în judecata soboarelor și vă vor bate în sinagogile lor.         18    Din pricina Mea, veţi fi duși înaintea dregătorilor și înaintea împăraţilor, ca să slujiţi ca mărturie înaintea lor și înaintea neamurilor.         19    Dar, când vă vor da în mâna lor, să nu vă îngrijoraţi, gândindu-vă cum sau ce veţi spune, căci ce veţi avea de spus, vă va fi dat chiar în ceasul acela;         20    fiindcă nu voi veţi vorbi, ci Duhul Tatălui vostru va vorbi în voi.         21    Fratele va da la moarte pe frate-său, și tatăl, pe copilul lui; copiii se vor scula împotriva părinţilor lor și-i vor omorî.         22    Veţi fi urâţi de toţi din pricina Numelui Meu, dar cine va răbda până la sfârșit va fi mântuit.         23    Când vă vor prigoni într-o cetate, să fugiţi într-alta. Adevărat vă spun că nu veţi isprăvi de străbătut cetăţile lui Israel până va veni Fiul omului.         24    Ucenicul nu este mai presus de învăţătorul său, nici robul, mai presus de domnul său.         25    Ajunge ucenicului să fie ca învăţătorul lui, și robului să fie ca domnul lui. Dacă pe Stăpânul casei L-au numit Beelzebul, cu cât mai mult vor numi așa pe cei din casa Lui?         26    Așa că să nu vă temeţi de ei. Căci nu este nimic ascuns care nu va fi descoperit și nimic tăinuit care nu va fi cunoscut.         27    Ce vă spun Eu la întuneric, voi să spuneţi la lumină; și ce auziţi șoptindu-se la ureche, să propovăduiţi de pe acoperișul caselor.         28    Nu vă temeţi de cei ce ucid trupul, dar care nu pot ucide sufletul; ci temeţi-vă mai degrabă de Cel ce poate să piardă și sufletul, și trupul în gheenă.         29    Nu se vând oare două vrăbii la un ban? Totuși niciuna din ele nu cade pe pământ fără voia Tatălui vostru.         30    Cât despre voi, până și perii din cap, toţi vă sunt număraţi.         31    Deci să nu vă temeţi; voi sunteţi mai de preţ decât multe vrăbii.         32    De aceea, pe oricine Mă va mărturisi înaintea oamenilor, îl voi mărturisi și Eu înaintea Tatălui Meu, care este în ceruri;         33    dar de oricine se va lepăda de Mine înaintea oamenilor, Mă voi lepăda și Eu înaintea Tatălui Meu, care este în ceruri.         34    Să nu credeţi că am venit s-aduc pacea pe pământ; n-am venit să aduc pacea, ci sabia.         35    Căci am venit să despart pe fiu de tatăl său, pe fiică de mama sa și pe noră de soacra sa.         36    Și omul va avea de vrăjmași chiar pe cei din casa lui.         37    Cine iubește pe tată ori pe mamă mai mult decât pe Mine nu este vrednic de Mine și cine iubește pe fiu ori pe fiică mai mult decât pe Mine nu este vrednic de Mine.         38    Cine nu-și ia crucea lui și nu vine după Mine nu este vrednic de Mine.         39    Cine își va păstra viaţa o va pierde și cine își va pierde viaţa pentru Mine o va câștiga.         40    Cine vă primește pe voi Mă primește pe Mine și cine Mă primește pe Mine primește pe Cel ce M-a trimis pe Mine.         41    Cine primește un proroc, în numele unui proroc, va primi răsplata unui proroc; și cine primește pe un om neprihănit, în numele unui om neprihănit, va primi răsplata unui om neprihănit.         42    Și oricine va da de băut numai un pahar de apă rece unuia din acești micuţi în numele unui ucenic, adevărat vă spun că nu-și va pierde răsplata.”          
