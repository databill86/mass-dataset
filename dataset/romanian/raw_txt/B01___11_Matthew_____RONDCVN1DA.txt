						   Matei 11        1    După ce a isprăvit de dat învăţături la cei doisprezece ucenici ai Săi, Isus a plecat de acolo, ca să înveţe pe oameni și să propovăduiască în cetăţile lor.         2    Ioan a auzit din temniţă despre lucrările lui Hristos         3    și a trimis să-L întrebe prin ucenicii săi: „Tu ești Acela care are să vină sau să așteptăm pe altul?”         4    Drept răspuns, Isus le-a zis: „Duceţi-vă de spuneţi lui Ioan ce auziţi și ce vedeţi:         5    Orbii își capătă vederea, șchiopii umblă, leproșii sunt curăţiţi, surzii aud, morţii înviază, și săracilor li se propovăduiește Evanghelia.         6    Ferice de acela pentru care Eu nu voi fi un prilej de poticnire.”         7    Pe când se duceau ei, Isus a început să vorbească noroadelor despre Ioan: „Ce aţi ieșit să vedeţi în pustie? O trestie clătinată de vânt?         8    Dacă nu, atunci ce aţi ieșit să vedeţi? Un om îmbrăcat în haine moi? Iată că cei ce poartă haine moi sunt în casele împăraţilor.         9    Atunci ce aţi ieșit să vedeţi? Un proroc? Da, vă spun, și mai mult decât un proroc;         10    căci el este acela despre care s-a scris: ‘Iată, trimit înaintea Feţei Tale pe solul Meu, care Îţi va pregăti calea înaintea Ta.’         11    Adevărat vă spun că, dintre cei născuţi din femei, nu s-a sculat niciunul mai mare decât Ioan Botezătorul. Totuși cel mai mic în Împărăţia cerurilor este mai mare decât el.         12    Din zilele lui Ioan Botezătorul până acum, Împărăţia cerurilor se ia cu năvală, și cei ce dau năvală pun mâna pe ea.         13    Căci până la Ioan au prorocit toţi prorocii și Legea.         14    Și, dacă vreţi să înţelegeţi, el este Ilie, care trebuia să vină.         15    Cine are urechi de auzit să audă.         16    Cu cine voi asemăna neamul acesta de oameni? Seamănă cu niște copilași care șed în pieţe și strigă la tovarășii lor:         17    ‘V-am cântat din fluier, și n-aţi jucat; v-am cântat de jale, și nu v-aţi tânguit.’         18    Căci a venit Ioan, nici mâncând, nici bând, și ei zic: ‘Are drac!’         19    A venit Fiul omului mâncând și bând, și ei zic: ‘Iată un om mâncăcios și băutor de vin, un prieten al vameșilor și al păcătoșilor!’ Totuși Înţelepciunea a fost îndreptăţită din lucrările ei.”         20    Atunci, Isus a început să mustre cetăţile în care fuseseră făcute cele mai multe din minunile Lui, pentru că nu se pocăiseră.         21    „Vai de tine, Horazine!”, a zis El. „Vai de tine, Betsaido! Căci, dacă ar fi fost făcute în Tir și Sidon minunile care au fost făcute în voi, de mult s-ar fi pocăit cu sac și cenușă.         22    De aceea vă spun că, în ziua judecăţii, va fi mai ușor pentru Tir și Sidon decât pentru voi.         23    Și tu, Capernaume, vei fi înălţat oare până la cer? Vei fi coborât până la Locuinţa morţilor; căci dacă ar fi fost făcute în Sodoma minunile care au fost făcute în tine, ea ar fi rămas în picioare până în ziua de astăzi.         24    De aceea vă spun că, în ziua judecăţii, va fi mai ușor pentru ţinutul Sodomei decât pentru tine.”         25    În vremea aceea, Isus a luat cuvântul și a zis: „Te laud, Tată, Doamne al cerului și al pământului, pentru că ai ascuns aceste lucruri de cei înţelepţi și pricepuţi și le-ai descoperit pruncilor.         26    Da, Tată, Te laud, pentru că așa ai găsit Tu cu cale!         27    Toate lucrurile Mi-au fost date în mâini de Tatăl Meu, și nimeni nu cunoaște deplin pe Fiul, afară de Tatăl; tot astfel nimeni nu cunoaște deplin pe Tatăl, afară de Fiul și acela căruia vrea Fiul să i-L descopere.         28    Veniţi la Mine, toţi cei trudiţi și împovăraţi, și Eu vă voi da odihnă.         29    Luaţi jugul Meu asupra voastră și învăţaţi de la Mine, căci Eu sunt blând și smerit cu inima; și veţi găsi odihnă pentru sufletele voastre.         30    Căci jugul Meu este bun și sarcina Mea este ușoară.”          
