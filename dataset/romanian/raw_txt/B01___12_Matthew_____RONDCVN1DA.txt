						   Matei 12        1    În vremea aceea, Isus trecea prin lanurile de grâu într-o zi de Sabat. Ucenicii Lui, care erau flămânzi, au început să smulgă spice de grâu și să le mănânce.         2    Fariseii, când au văzut lucrul acesta, I-au zis: „Uite că ucenicii Tăi fac ce nu este îngăduit să facă în ziua Sabatului.”         3    Dar Isus le-a răspuns: „Oare n-aţi citit ce a făcut David când a flămânzit, el și cei ce erau împreună cu el?         4    Cum a intrat în Casa lui Dumnezeu și a mâncat pâinile pentru punerea înaintea Domnului, pe care nu-i era îngăduit să le mănânce nici lui, nici celor ce erau cu el, ci numai preoţilor?         5    Sau n-aţi citit în Lege că, în zilele de Sabat, preoţii calcă Sabatul în Templu, și totuși sunt nevinovaţi?         6    Dar Eu vă spun că aici este Unul mai mare decât Templul.         7    Dacă aţi fi știut ce înseamnă: ‘Milă voiesc, iar nu jertfe’, n-aţi fi osândit pe niște nevinovaţi.         8    Căci Fiul omului este Domn și al Sabatului.”         9    Isus a plecat de acolo și a intrat în sinagogă.         10    Și iată că în sinagogă era un om care avea o mână uscată. Ei, ca să poată învinui pe Isus, L-au întrebat: „Este îngăduit a vindeca în zilele de Sabat?”         11    El le-a răspuns: „Cine este omul acela dintre voi care, dacă are o oaie și-i cade într-o groapă, în ziua Sabatului, să n-o apuce și s-o scoată afară?         12    Cu cât mai de preţ este deci un om decât o oaie? De aceea este îngăduit a face bine în zilele de Sabat.”         13    Atunci a zis omului aceluia: „Întinde-ţi mâna!” El a întins-o și mâna s-a făcut sănătoasă, ca și cealaltă.         14    Fariseii au ieșit afară și s-au sfătuit cum să omoare pe Isus.         15    Dar Isus, ca unul care știa lucrul acesta, a plecat de acolo. După El au mers multe noroade. El a tămăduit pe toţi bolnavii         16    și le-a poruncit cu tot dinadinsul să nu-L facă cunoscut,         17    ca să se împlinească ce fusese vestit prin prorocul Isaia, care zice:         18    „Iată Robul Meu, pe care L-am ales, Preaiubitul Meu, în care sufletul Meu își găsește plăcerea. Voi pune Duhul Meu peste El și va vesti neamurilor judecata.         19    El nu Se va lua la ceartă, nici nu va striga. Și nimeni nu-I va auzi glasul pe uliţe.         20    Nu va frânge o trestie ruptă și nici nu va stinge un fitil care fumegă, până va face să biruiască judecata.         21    Și neamurile vor nădăjdui în Numele Lui.”         22    Atunci, I-au adus un îndrăcit orb și mut și Isus l-a tămăduit, așa că mutul vorbea și vedea.         23    Toate noroadele, mirate, ziceau: „Nu cumva este acesta Fiul lui David?”         24    Când au auzit fariseii lucrul acesta, au zis: „Omul acesta nu scoate dracii decât cu Beelzebul, domnul dracilor!”         25    Isus, care le cunoștea gândurile, le-a zis: „Orice împărăţie dezbinată împotriva ei însăși este pustiită și orice cetate sau casă dezbinată împotriva ei însăși nu poate dăinui.         26    Dacă Satana scoate pe Satana, este dezbinat; deci cum poate dăinui împărăţia lui?         27    Și dacă Eu scot afară dracii cu ajutorul lui Beelzebul, fiii voștri cu cine-i scot? De aceea, ei vor fi judecătorii voștri.         28    Dar dacă Eu scot afară dracii cu Duhul lui Dumnezeu, atunci Împărăţia lui Dumnezeu a venit peste voi.         29    Sau cum poate cineva să intre în casa celui tare și să-i jefuiască gospodăria, dacă n-a legat mai întâi pe cel tare? Numai atunci îi va jefui casa.         30    Cine nu este cu Mine este împotriva Mea și cine nu strânge cu Mine risipește.         31    De aceea vă spun: Orice păcat și orice hulă vor fi iertate oamenilor, dar hula împotriva Duhului Sfânt nu le va fi iertată.         32    Oricine va vorbi împotriva Fiului omului va fi iertat, dar oricine va vorbi împotriva Duhului Sfânt nu va fi iertat nici în veacul acesta, nici în cel viitor.         33    Ori faceţi pomul bun și rodul lui bun, ori faceţi pomul rău și rodul lui rău; căci pomul se cunoaște după rodul lui.         34    Pui de năpârci, cum aţi putea voi să spuneţi lucruri bune, când voi sunteţi răi? Căci din prisosul inimii vorbește gura.         35    Omul bun scoate lucruri bune din vistieria bună a inimii lui, dar omul rău scoate lucruri rele din vistieria rea a inimii lui.         36    Vă spun că, în ziua judecăţii, oamenii vor da socoteală de orice cuvânt nefolositor, pe care-l vor fi rostit.         37    Căci din cuvintele tale vei fi scos fără vină și din cuvintele tale vei fi osândit.”         38    Atunci, unii din cărturari și din farisei au luat cuvântul și I-au zis: „Învăţătorule, am vrea să vedem un semn de la Tine!”         39    Drept răspuns, El le-a zis: „Un neam viclean și preacurvar cere un semn, dar nu i se va da alt semn decât semnul prorocului Iona.         40    Căci, după cum Iona a stat trei zile și trei nopţi în pântecele chitului, tot așa și Fiul omului va sta trei zile și trei nopţi în inima pământului.         41    Bărbaţii din Ninive se vor scula alături de neamul acesta în ziua judecăţii și-l vor osândi, pentru că ei s-au pocăit la propovăduirea lui Iona; și iată că aici este Unul mai mare decât Iona.         42    Împărăteasa de la Miazăzi se va scula alături de neamul acesta în ziua judecăţii și-l va osândi, pentru că ea a venit de la marginile pământului ca să audă înţelepciunea lui Solomon; și iată că aici este Unul mai mare decât Solomon.         43    Duhul necurat, când a ieșit dintr-un om, umblă prin locuri fără apă, căutând odihnă și n-o găsește.         44    Atunci zice: ‘Mă voi întoarce în casa mea, de unde am ieșit.’ Și, când vine în ea, o găsește goală, măturată și împodobită.         45    Atunci se duce și ia cu el alte șapte duhuri mai rele decât el: intră în casă, locuiesc acolo, și starea din urmă a omului acestuia ajunge mai rea decât cea dintâi. Tocmai așa se va întâmpla și cu acest neam viclean.”         46    Pe când vorbea încă Isus noroadelor, iată că mama și fraţii Lui stăteau afară și căutau să vorbească cu El.         47    Atunci, cineva I-a zis: „Iată, mama Ta și fraţii Tăi stau afară și caută să vorbească cu Tine.”         48    Dar Isus a răspuns celui ce-I adusese știrea aceasta: „Cine este mama Mea și care sunt fraţii Mei?”         49    Apoi, Și-a întins mâna spre ucenicii Săi și a zis: „Iată mama Mea și fraţii Mei!         50    Căci oricine face voia Tatălui Meu care este în ceruri, acela Îmi este frate, soră și mamă.”          
