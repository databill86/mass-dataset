						   Matei 23        1    Atunci, Isus, pe când cuvânta gloatelor și ucenicilor Săi,         2    a zis: „Cărturarii și fariseii șed pe scaunul lui Moise.         3    Deci toate lucrurile pe care vă spun ei să le păziţi, păziţi-le și faceţi-le, dar după faptele lor să nu faceţi. Căci ei zic, dar nu fac.         4    Ei leagă sarcini grele și anevoie de purtat și le pun pe umerii oamenilor, dar ei nici cu degetul nu vor să le miște.         5    Toate faptele lor le fac pentru ca să fie văzuţi de oameni. Astfel, își fac filacterele late, își fac poalele veșmintelor cu ciucuri lungi,         6    umblă după locurile dintâi la ospeţe și după scaunele dintâi în sinagogi,         7    le place să le facă oamenii plecăciuni prin pieţe și să le zică: ‘Rabbi! Rabbi!’         8    Voi să nu vă numiţi ‘Rabbi’. Fiindcă Unul singur este Învăţătorul vostru: Hristos, și voi toţi sunteţi fraţi.         9    Și ‘Tată’ să nu numiţi pe nimeni pe pământ, pentru că Unul singur este Tatăl vostru: Acela care este în ceruri.         10    Să nu vă numiţi dascăli; căci Unul singur este Dascălul vostru: Hristosul.         11    Cel mai mare dintre voi să fie slujitorul vostru.         12    Oricine se va înălţa va fi smerit; și oricine se va smeri va fi înălţat.         13    Vai de voi, cărturari și farisei făţarnici! Pentru că voi închideţi oamenilor Împărăţia cerurilor: nici voi nu intraţi în ea, și nici pe cei ce vor să intre nu-i lăsaţi să intre.         14    Vai de voi, cărturari și farisei făţarnici! Pentru că voi mâncaţi casele văduvelor, în timp ce, de ochii lumii, faceţi rugăciuni lungi, de aceea veţi lua o mai mare osândă.         15    Vai de voi, cărturari și farisei făţarnici! Pentru că voi înconjuraţi marea și pământul ca să faceţi un tovarăș de credinţă și, după ce a ajuns tovarăș de credinţă, faceţi din el un fiu al gheenei, de două ori mai rău decât sunteţi voi înșivă.         16    Vai de voi, povăţuitori orbi, care ziceţi: ‘Dacă jură cineva pe Templu, nu este nimic, dar, dacă jură pe aurul Templului, este legat de jurământul lui.’         17    Nebuni și orbi! Care este mai mare: aurul sau Templul, care sfinţește aurul?         18    ‘Dacă jură cineva pe altar, nu este nimic, dar, dacă jură pe darul de pe altar, este legat de jurământul lui.’         19    Nebuni și orbi! Care este mai mare: darul sau altarul, care sfinţește darul?         20    Deci, cine jură pe altar jură pe el și pe tot ce este deasupra lui;         21    cine jură pe Templu jură pe el și pe Cel ce locuiește în el;         22    și cine jură pe cer jură pe scaunul de domnie al lui Dumnezeu și pe Cel ce șade pe el.         23    Vai de voi, cărturari și farisei făţarnici! Pentru că voi daţi zeciuială din izmă, din mărar și din chimen și lăsaţi nefăcute cele mai însemnate lucruri din Lege: dreptatea, mila și credincioșia; pe acestea trebuie să le faceţi, și pe acelea să nu le lăsaţi nefăcute.         24    Povăţuitori orbi, care strecuraţi ţânţarul și înghiţiţi cămila!         25    Vai de voi, cărturari și farisei făţarnici! Pentru că voi curăţiţi partea de afară a paharului și a blidului, dar înăuntru sunt pline de răpire și de necumpătare.         26    Fariseu orb! Curăţă întâi partea dinăuntru a paharului și a blidului, pentru ca și partea de afară să fie curată.         27    Vai de voi, cărturari și farisei făţarnici! Pentru că voi sunteţi ca mormintele văruite, care pe dinafară se arată frumoase, iar pe dinăuntru sunt pline de oasele morţilor și de orice fel de necurăţie.         28    Tot așa și voi, pe dinafară vă arătaţi neprihăniţi oamenilor, dar pe dinăuntru sunteţi plini de făţărnicie și de fărădelege.         29    Vai de voi, cărturari și farisei făţarnici! Pentru că voi zidiţi mormintele prorocilor, împodobiţi gropile celor neprihăniţi         30    și ziceţi: ‘Dacă am fi trăit noi în zilele părinţilor noștri, nu ne-am fi unit cu ei la vărsarea sângelui prorocilor.’         31    Prin aceasta mărturisiţi despre voi înșivă că sunteţi fiii celor ce au omorât pe proroci.         32    Voi dar umpleţi măsura părinţilor voștri!         33    Șerpi, pui de năpârci! Cum veţi scăpa de pedeapsa gheenei?         34    De aceea, iată, vă trimit proroci, înţelepţi și cărturari. Pe unii din ei îi veţi omorî și răstigni, pe alţii îi veţi bate în sinagogile voastre și-i veţi prigoni din cetate în cetate,         35    ca să vină asupra voastră tot sângele nevinovat care a fost vărsat pe pământ, de la sângele neprihănitului Abel până la sângele lui Zaharia, fiul lui Barachia, pe care l-aţi omorât între Templu și altar.         36    Adevărat vă spun că toate acestea vor veni peste neamul acesta.         37    Ierusalime, Ierusalime, care omori pe proroci și ucizi cu pietre pe cei trimiși la tine! De câte ori am vrut să strâng pe copiii tăi cum își strânge găina puii sub aripi, și n-aţi vrut!         38    Iată că vi se lasă casa pustie;         39    căci vă spun că de acum încolo nu Mă veţi mai vedea până când veţi zice: ‘Binecuvântat este Cel ce vine în Numele Domnului!’”          
