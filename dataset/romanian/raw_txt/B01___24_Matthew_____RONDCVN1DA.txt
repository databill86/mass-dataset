						   Matei 24        1    La ieșirea din Templu, pe când mergea Isus, ucenicii Lui s-au apropiat de El ca să-I arate clădirile Templului.         2    Dar Isus le-a zis: „Vedeţi voi toate aceste lucruri? Adevărat vă spun că nu va rămâne aici piatră pe piatră care să nu fie dărâmată.”         3    El a șezut jos, pe Muntele Măslinilor. Și ucenicii Lui au venit la El, la o parte, și I-au zis: „Spune-ne, când se vor întâmpla aceste lucruri? Și care va fi semnul venirii Tale și al sfârșitului veacului acestuia?”         4    Drept răspuns, Isus le-a zis: „Băgaţi de seamă să nu vă înșele cineva.         5    Fiindcă vor veni mulţi în Numele Meu și vor zice: ‘Eu sunt Hristosul!’ Și vor înșela pe mulţi.         6    Veţi auzi de războaie și vești de războaie: vedeţi să nu vă înspăimântaţi, căci toate aceste lucruri trebuie să se întâmple. Dar sfârșitul tot nu va fi atunci.         7    Un neam se va scula împotriva altui neam, și o împărăţie, împotriva altei împărăţii și, pe alocurea, vor fi cutremure de pământ, foamete și ciumi.         8    Dar toate aceste lucruri nu vor fi decât începutul durerilor.         9    Atunci vă vor da să fiţi chinuiţi și vă vor omorî; veţi fi urâţi de toate neamurile pentru Numele Meu.         10    Atunci, mulţi vor cădea, se vor vinde unii pe alţii și se vor urî unii pe alţii.         11    Se vor scula mulţi proroci mincinoși și vor înșela pe mulţi.         12    Și, din pricina înmulţirii fărădelegii, dragostea celor mai mulţi se va răci.         13    Dar cine va răbda până la sfârșit va fi mântuit.         14    Evanghelia aceasta a Împărăţiei va fi propovăduită în toată lumea, ca să slujească de mărturie tuturor neamurilor. Atunci va veni sfârșitul.         15    De aceea, când veţi vedea urâciunea pustiirii, despre care a vorbit prorocul Daniel, așezată în Locul Sfânt – cine citește să înţeleagă! –         16    atunci, cei ce vor fi în Iudeea să fugă la munţi;         17    cine va fi pe acoperișul casei să nu se coboare să-și ia lucrurile din casă;         18    și cine va fi la câmp să nu se întoarcă să-și ia haina.         19    Vai de femeile care vor fi însărcinate și de cele ce vor da ţâţă în zilele acelea!         20    Rugaţi-vă ca fuga voastră să nu fie iarna, nici într-o zi de Sabat.         21    Pentru că atunci va fi un necaz așa de mare, cum n-a fost niciodată de la începutul lumii până acum și nici nu va mai fi.         22    Și dacă zilele acelea n-ar fi fost scurtate, nimeni n-ar scăpa; dar, din pricina celor aleși, zilele acelea vor fi scurtate.         23    Atunci, dacă vă va spune cineva: ‘Iată, Hristosul este aici sau acolo!’, să nu-l credeţi.         24    Căci se vor scula hristoși mincinoși și proroci mincinoși, vor face semne mari și minuni, până acolo încât să înșele, dacă va fi cu putinţă, chiar și pe cei aleși .         25    Iată că v-am spus mai dinainte.         26    Deci, dacă vă vor zice: ‘Iată-L în pustie’, să nu vă duceţi acolo! ‘Iată-L în odăiţe ascunse’, să nu credeţi.         27    Căci, cum iese fulgerul de la răsărit și se vede până la apus, așa va fi și venirea Fiului omului.         28    Oriunde va fi stârvul, acolo se vor aduna vulturii.         29    Îndată după acele zile de necaz, soarele se va întuneca, luna nu-și va mai da lumina ei, stelele vor cădea din cer și puterile cerurilor vor fi clătinate.         30    Atunci se va arăta în cer semnul Fiului omului, toate seminţiile pământului se vor boci și vor vedea pe Fiul omului venind pe norii cerului cu putere și cu o mare slavă.         31    El va trimite pe îngerii Săi cu trâmbiţa răsunătoare și vor aduna pe aleșii Lui din cele patru vânturi, de la o margine a cerurilor până la cealaltă.         32    De la smochin învăţaţi pilda lui: Când îi frăgezește și înfrunzește mlădiţa, știţi că vara este aproape.         33    Tot așa, și voi, când veţi vedea toate aceste lucruri, să știţi că Fiul omului este aproape, este chiar la uși.         34    Adevărat vă spun că nu va trece neamul acesta până se vor întâmpla toate aceste lucruri.         35    Cerul și pământul vor trece, dar cuvintele Mele nu vor trece.         36    Despre ziua aceea și despre ceasul acela, nu știe nimeni: nici îngerii din ceruri, nici Fiul, ci numai Tatăl.         37    Cum s-a întâmplat în zilele lui Noe, aidoma se va întâmpla și la venirea Fiului omului.         38    În adevăr, cum era în zilele dinainte de potop, când mâncau și beau, se însurau și se măritau până în ziua când a intrat Noe în corabie         39    și n-au știut nimic, până când a venit potopul și i-a luat pe toţi, tot așa va fi și la venirea Fiului omului.         40    Atunci, din doi bărbaţi care vor fi la câmp, unul va fi luat și altul va fi lăsat.         41    Din două femei care vor măcina la moară, una va fi luată și alta va fi lăsată.         42    Vegheaţi dar, pentru că nu știţi în ce zi va veni Domnul vostru.         43    Să știţi că, dacă ar ști stăpânul casei la ce strajă din noapte va veni hoţul, ar veghea și n-ar lăsa să-i spargă casa.         44    De aceea, și voi fiţi gata; căci Fiul omului va veni în ceasul în care nu vă gândiţi.         45    Care este deci robul credincios și înţelept, pe care l-a pus stăpânul său peste ceata slugilor sale, ca să le dea hrana la vremea hotărâtă?         46    Ferice de robul acela pe care stăpânul său, la venirea lui, îl va găsi făcând așa!         47    Adevărat vă spun că îl va pune peste toate averile sale.         48    Dar, dacă este un rob rău, care zice în inima lui: ‘Stăpânul meu zăbovește să vină!’         49    Dacă va începe să bată pe tovarășii lui de slujbă și să mănânce și să bea cu beţivii,         50    stăpânul robului aceluia va veni în ziua în care el nu se așteaptă și în ceasul pe care nu-l știe,         51    îl va tăia în două, și soarta lui va fi soarta făţarnicilor; acolo vor fi plânsul și scrâșnirea dinţilor.          
