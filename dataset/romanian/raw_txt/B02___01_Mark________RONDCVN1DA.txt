						   Marcu 1        1    Începutul Evangheliei lui Isus Hristos, Fiul lui Dumnezeu.         2    După cum este scris în prorocul Isaia: „Iată, trimit înaintea Ta pe solul Meu, care Îţi va pregăti calea…         3    Glasul celui ce strigă în pustie: ‘Pregătiţi calea Domnului, neteziţi-I cărările’”,         4    a venit Ioan care boteza în pustie, propovăduind botezul pocăinţei spre iertarea păcatelor.         5    Tot ţinutul Iudeii și toţi locuitorii Ierusalimului au început să iasă la el și, mărturisindu-și păcatele, erau botezaţi de el în râul Iordan.         6    Ioan era îmbrăcat cu o haină de păr de cămilă și împrejurul mijlocului era încins cu un brâu de curea. El se hrănea cu lăcuste și miere sălbatică.         7    Ioan propovăduia și zicea: „După mine vine Cel ce este mai puternic decât mine, căruia eu nu sunt vrednic să mă plec să-I dezleg curelele încălţămintei.         8    Eu, da, v-am botezat cu apă, dar El vă va boteza cu Duhul Sfânt.”         9    În vremea aceea, a venit Isus din Nazaretul Galileii și a fost botezat de Ioan în Iordan.         10    Și îndată, când ieșea Isus din apă, el a văzut cerurile deschise și Duhul coborându-Se peste El ca un porumbel.         11    Și din ceruri s-a auzit un glas, care zicea: „Tu ești Fiul Meu preaiubit, în Tine Îmi găsesc toată plăcerea Mea.”         12    Îndată, Duhul a mânat pe Isus în pustie,         13    unde a stat patruzeci de zile, fiind ispitit de Satana. Acolo stătea împreună cu fiarele sălbatice și-I slujeau îngerii.         14    După ce a fost închis Ioan, Isus a venit în Galileea și propovăduia Evanghelia lui Dumnezeu.         15    El zicea: „S-a împlinit vremea și Împărăţia lui Dumnezeu este aproape . Pocăiţi-vă și credeţi în Evanghelie.”         16    Pe când trecea Isus pe lângă Marea Galileii, a văzut pe Simon și pe Andrei, fratele lui Simon, aruncând o mreajă în mare, căci erau pescari.         17    Isus le-a zis: „Veniţi după Mine, și vă voi face pescari de oameni.”         18    Îndată, ei și-au lăsat mrejele și au mers după El.         19    A mers puţin mai departe și a văzut pe Iacov, fiul lui Zebedei, și pe Ioan, fratele lui, care și ei erau într-o corabie și își dregeau mrejele.         20    Îndată i-a chemat; și ei au lăsat pe tatăl lor Zebedei în corabie cu cei ce lucrau pe plată și au mers după El.         21    S-au dus la Capernaum. Și în ziua Sabatului, Isus a intrat îndată în sinagogă și a început să înveţe pe norod.         22    Oamenii erau uimiţi de învăţătura Lui, căci îi învăţa ca unul care are putere, nu cum îi învăţau cărturarii.         23    În sinagoga lor era un om care avea un duh necurat. El a început să strige:         24    „Ce avem noi a face cu Tine, Isuse din Nazaret? Ai venit să ne pierzi? Te știu cine ești: Ești Sfântul lui Dumnezeu!”         25    Isus l-a certat și i-a zis: „Taci și ieși din omul acesta!”         26    Și duhul necurat a ieșit din el, scuturându-l cu putere și scoţând un strigăt mare.         27    Toţi au rămas înmărmuriţi, așa că se întrebau unii pe alţii: „Ce este aceasta? O învăţătură nouă! El poruncește ca un stăpân chiar și duhurilor necurate, și ele Îl ascultă!”         28    Și îndată I s-a dus vestea în toate împrejurimile Galileii.         29    După ce a ieșit din sinagogă, a intrat împreună cu Iacov și Ioan în casa lui Simon și a lui Andrei.         30    Soacra lui Simon zăcea în pat, prinsă de friguri. Și îndată au vorbit lui Isus despre ea.         31    El a venit, a apucat-o de mână, a ridicat-o și au lăsat-o frigurile. Apoi, ea a început să le slujească.         32    Seara, după asfinţitul soarelui, au adus la El pe toţi bolnavii și îndrăciţii.         33    Și toată cetatea era adunată la ușă.         34    El a vindecat pe mulţi care pătimeau de felurite boli; de asemenea, a scos mulţi draci și nu lăsa pe draci să vorbească, pentru că-L cunoșteau.         35    A doua zi dimineaţa, pe când era încă întuneric de tot, Isus S-a sculat, a ieșit și S-a dus într-un loc pustiu. Și Se ruga acolo.         36    Simon și ceilalţi care erau cu El s-au dus să-L caute.         37    Și, când L-au găsit, I-au zis: „Toţi Te caută.”         38    El le-a răspuns: „Haidem să mergem în altă parte, prin târgurile și satele vecine, ca să propovăduiesc și acolo, căci pentru aceasta am ieșit.”         39    Și s-a dus să propovăduiască în sinagogi, prin toată Galileea, și scotea dracii.         40    A venit la El un lepros, care s-a aruncat în genunchi înaintea Lui, Îl ruga și-I zicea: „Dacă vrei, poţi să mă curăţești.”         41    Lui Isus I s-a făcut milă de el, a întins mâna, S-a atins de el și i-a zis: „Da, voiesc, fii curăţit!”         42    Îndată l-a lăsat lepra și s-a curăţit.         43    Isus i-a poruncit cu tot dinadinsul, i-a spus să plece numaidecât         44    și i-a zis: „Vezi să nu spui nimănui nimic, ci du-te de te arată preotului și adu pentru curăţirea ta ce a poruncit Moise, ca mărturie pentru ei.”         45    Dar omul acela, după ce a plecat, a început să vestească și să spună în gura mare lucrul acesta, așa că Isus nu mai putea să intre pe faţă în nicio cetate, ci stătea afară, în locuri pustii, și veneau la El din toate părţile.          
