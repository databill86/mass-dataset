						   Marcu 13        1    Când a ieșit Isus din Templu, unul din ucenicii Lui i-a zis: „Învăţătorule, uită-Te ce pietre și ce zidiri!”         2    Isus i-a răspuns: „Vezi tu aceste zidiri mari? Nu va rămâne aici piatră pe piatră care să nu fie dărâmată.”         3    Apoi a șezut pe Muntele Măslinilor în faţa Templului. Și Petru, Iacov, Ioan și Andrei L-au întrebat deoparte:         4    „Spune-ne când se vor întâmpla aceste lucruri și care va fi semnul când se vor împlini toate aceste lucruri?”         5    Isus a început atunci să le spună: „Băgaţi de seamă să nu vă înșele cineva.         6    Fiindcă vor veni mulţi în Numele Meu și vor zice: ‘Eu sunt Hristosul!’ Și vor înșela pe mulţi.         7    Când veţi auzi despre războaie și vești de războaie, să nu vă înspăimântaţi, căci lucrurile acestea trebuie să se întâmple. Dar încă nu va fi sfârșitul.         8    Un neam se va scula împotriva altui neam și o împărăţie, împotriva altei împărăţii; pe alocuri vor fi cutremure de pământ, foamete și tulburări. Aceste lucruri vor fi începutul durerilor.         9    Luaţi seama la voi înșivă. Au să vă dea pe mâna soboarelor judecătorești și veţi fi bătuţi în sinagogi; din pricina Mea veţi fi duși înaintea dregătorilor și înaintea împăraţilor, pentru ca să le slujiţi de mărturie.         10    Mai întâi trebuie ca Evanghelia să fie propovăduită tuturor neamurilor.         11    Când vă vor duce să vă dea în mâinile lor, să nu vă îngrijoraţi mai dinainte cu privire la cele ce veţi vorbi, ci să vorbiţi orice vi se va da să vorbiţi în ceasul acela, căci nu voi veţi vorbi, ci Duhul Sfânt.         12    Fratele va da la moarte pe frate-său și tatăl, pe copilul lui; copiii se vor scula împotriva părinţilor lor și-i vor omorî.         13    Veţi fi urâţi de toţi pentru Numele Meu, dar cine va răbda până la sfârșit va fi mântuit.         14    Când veţi vedea urâciunea pustiirii stând acolo unde nu se cade să fie – cine citește să înţeleagă –, atunci cei ce vor fi în Iudeea să fugă la munţi.         15    Cine va fi pe acoperișul casei să nu se coboare și să nu intre în casă, ca să-și ia ceva din ea.         16    Și cine va fi la câmp să nu se întoarcă să-și ia haina.         17    Vai de femeile care vor fi însărcinate și de cele ce vor da ţâţă în zilele acelea!         18    Rugaţi-vă ca lucrurile acestea să nu se întâmple iarna.         19    Pentru că în zilele acelea va fi un necaz așa de mare, cum n-a fost de la începutul lumii pe care a făcut-o Dumnezeu până azi și cum nici nu va mai fi vreodată.         20    Și dacă n-ar fi scurtat Domnul zilele acelea, nimeni n-ar scăpa, dar le-a scurtat din pricina celor aleși.         21    Dacă vă va zice cineva atunci : ‘Iată, Hristosul este aici’ sau ‘Iată-L acolo’, să nu-l credeţi.         22    Căci se vor scula hristoși mincinoși și proroci mincinoși. Ei vor face semne și minuni ca să înșele, dacă ar fi cu putinţă, și pe cei aleși.         23    Păziţi-vă ; iată că vi le-am spus toate dinainte.         24    Dar, în zilele acelea, după necazul acesta, soarele se va întuneca, luna nu-și va mai da lumina ei,         25    stelele vor cădea din cer și puterile care sunt în ceruri vor fi clătinate.         26    Atunci se va vedea Fiul omului venind pe nori cu mare putere și cu slavă.         27    Atunci va trimite pe îngerii Săi și va aduna pe cei aleși din cele patru vânturi, de la marginea pământului până la marginea cerului.         28    Luaţi învăţătură de la smochin prin pilda lui. Când mlădiţa lui se face fragedă și înfrunzește, știţi că vara este aproape.         29    Tot așa, când veţi vedea aceste lucruri împlinindu-se, să știţi că Fiul omului este aproape, este chiar la uși.         30    Adevărat vă spun că nu va trece neamul acesta până nu se vor împlini toate aceste lucruri.         31    Cerul și pământul vor trece, dar cuvintele Mele nu vor trece.         32    Cât despre ziua aceea, sau ceasul acela, nu știe nimeni, nici îngerii din ceruri, nici Fiul, ci numai Tatăl.         33    Luaţi seama, vegheaţi și rugaţi-vă, căci nu știţi când va veni vremea aceea.         34    Se va întâmpla ca și cu un om plecat într-altă ţară, care își lasă casa, dă robilor săi putere, arată fiecăruia care este datoria lui și poruncește portarului să vegheze.         35    Vegheaţi dar, pentru că nu știţi când va veni stăpânul casei: sau seara, sau la miezul nopţii, sau la cântarea cocoșilor, sau dimineaţa.         36    Temeţi-vă ca nu cumva, venind fără veste, să vă găsească dormind.         37    Ce vă zic vouă, zic tuturor: ‘Vegheaţi!’”          
