						   Marcu 16        1    După ce a trecut ziua Sabatului, Maria Magdalena, Maria, mama lui Iacov, și Salome au cumpărat miresme ca să se ducă să ungă trupul lui Isus.         2    În ziua dintâi a săptămânii, s-au dus la mormânt dis-de-dimineaţă, pe când răsărea soarele.         3    Femeile ziceau una către alta: „Cine ne va prăvăli piatra de la ușa mormântului?”         4    Și când și-au ridicat ochii, au văzut că piatra, care era foarte mare, fusese prăvălită.         5    Au intrat în mormânt, au văzut pe un tinerel șezând la dreapta, îmbrăcat într-un veșmânt alb, și s-au înspăimântat.         6    El le-a zis: „Nu vă înspăimântaţi! Căutaţi pe Isus din Nazaret, care a fost răstignit. A înviat, nu este aici; iată locul unde Îl puseseră.         7    Dar duceţi-vă de spuneţi ucenicilor Lui și lui Petru că merge înaintea voastră în Galileea; acolo Îl veţi vedea, cum v-a spus.”         8    Ele au ieșit din mormânt și au luat-o la fugă, pentru că erau cuprinse de cutremur și de spaimă. Și n-au spus nimănui nimic, căci se temeau.         9    (Isus, după ce a înviat, în dimineaţa zilei dintâi a săptămânii, S-a arătat mai întâi Mariei Magdalena, din care scosese șapte draci.         10    Ea s-a dus și a dat de știre celor ce fuseseră împreună cu El, care plângeau și se tânguiau.         11    Când au auzit ei că este viu și că a fost văzut de ea, n-au crezut-o.         12    După aceea, S-a arătat într-alt chip la doi dintre ei pe drum, când se duceau la ţară.         13    Aceștia s-au dus de au spus lucrul acesta celorlalţi, dar nici pe ei nu i-au crezut.         14    În sfârșit, S-a arătat celor unsprezece, când ședeau la masă, și i-a mustrat pentru necredinţa și împietrirea inimii lor, pentru că nu crezuseră pe cei ce-L văzuseră înviat.         15    Apoi le-a zis: „Duceţi-vă în toată lumea și propovăduiţi Evanghelia la orice făptură.         16    Cine va crede și se va boteza va fi mântuit, dar cine nu va crede va fi osândit.         17    Iată semnele care vor însoţi pe cei ce vor crede: în Numele Meu vor scoate draci, vor vorbi în limbi noi,         18    vor lua în mână șerpi, dacă vor bea ceva de moarte, nu-i va vătăma, își vor pune mâinile peste bolnavi, și bolnavii se vor însănătoși.”         19    Domnul Isus, după ce a vorbit cu ei, S-a înălţat la cer și a șezut la dreapta lui Dumnezeu.         20    Iar ei au plecat și au propovăduit pretutindeni. Domnul lucra împreună cu ei și întărea Cuvântul prin semnele care-l însoţeau. Amin.)          
