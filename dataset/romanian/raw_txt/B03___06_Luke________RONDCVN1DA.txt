						   Luca 6        1    Într-o zi de Sabat, s-a întâmplat că Isus trecea prin lanurile de grâu. Ucenicii Lui smulgeau spice de grâu, le frecau cu mâinile și le mâncau.         2    Unii dintre farisei le-au zis: „Pentru ce faceţi ce nu este îngăduit să faceţi în ziua Sabatului?”         3    Isus le-a răspuns: „Oare n-aţi citit ce a făcut David când a flămânzit, el și cei ce erau împreună cu el?         4    Cum a intrat în Casa lui Dumnezeu, a luat pâinile pentru punerea înaintea Domnului, a mâncat din ele și a dat și celor ce erau cu el, măcar că nu era îngăduit să le mănânce decât preoţii?”         5    Și le zicea: „Fiul omului este Domn chiar și al Sabatului.”         6    În altă zi de Sabat, s-a întâmplat că Isus a intrat în sinagogă și învăţa pe norod. Acolo era un om care avea mâna dreaptă uscată.         7    Cărturarii și fariseii pândeau pe Isus, să vadă dacă-l va vindeca în ziua Sabatului, ca să aibă de ce să-L învinuiască.         8    Dar El le știa gândurile și a zis omului care avea mâna uscată: „Scoală-te și stai în mijloc.” El s-a sculat și a stat în picioare.         9    Și Isus le-a zis: „Vă întreb: Este îngăduit în ziua Sabatului a face bine ori a face rău? A scăpa o viaţă sau a o pierde?”         10    Atunci, Și-a rotit privirile peste toţi și a zis omului: „Întinde-ţi mâna!” El a întins-o, și mâna i s-a făcut sănătoasă ca și cealaltă.         11    Ei turbau de mânie și s-au sfătuit ce ar putea să facă lui Isus.         12    În zilele acelea, Isus S-a dus în munte să Se roage și a petrecut toată noaptea în rugăciune către Dumnezeu.         13    Când s-a făcut ziuă, a chemat pe ucenicii Săi și a ales dintre ei doisprezece pe care i-a numit apostoli, și anume:         14    pe Simon, pe care l-a numit și Petru, pe Andrei, fratele lui, pe Iacov, pe Ioan, pe Filip, pe Bartolomeu,         15    pe Matei, pe Toma, pe Iacov, fiul lui Alfeu, pe Simon, numit Zelotul,         16    pe Iuda, fiul lui Iacov, și pe Iuda Iscarioteanul, care s-a făcut vânzător.         17    S-a coborât împreună cu ei și S-a oprit într-un podiș, unde se aflau mulţi ucenici de-ai Lui și o mare mulţime de oameni, care veniseră din toată Iudeea, din Ierusalim și de pe lângă marea Tirului și a Sidonului, ca să-L asculte și să fie vindecaţi de bolile lor.         18    Cei chinuiţi de duhuri necurate erau vindecaţi.         19    Și tot norodul căuta să se atingă de El, pentru că din El ieșea o putere care-i vindeca pe toţi.         20    Atunci, Isus Și-a ridicat ochii spre ucenicii Săi și a zis: „Ferice de voi care sunteţi săraci, pentru că Împărăţia lui Dumnezeu este a voastră!         21    Ferice de voi care sunteţi flămânzi acum, pentru că voi veţi fi săturaţi! Ferice de voi care plângeţi acum, pentru că voi veţi râde!         22    Ferice de voi când oamenii vă vor urî, vă vor izgoni dintre ei, vă vor ocărî și vor lepăda numele vostru ca ceva rău, din pricina Fiului omului!         23    Bucuraţi-vă în ziua aceea și săltaţi de veselie, pentru că răsplata voastră este mare în cer; căci tot așa făceau părinţii lor cu prorocii.         24    Dar vai de voi, bogaţilor, pentru că voi v-aţi primit aici mângâierea!         25    Vai de voi care sunteţi sătui acum! Pentru că voi veţi flămânzi! Vai de voi care râdeţi acum, pentru că voi veţi plânge și vă veţi tângui!         26    Vai de voi când toţi oamenii vă vor grăi de bine! Fiindcă tot așa făceau părinţii lor cu prorocii mincinoși!         27    Dar Eu vă spun vouă, care Mă ascultaţi: Iubiţi pe vrăjmașii voștri, faceţi bine celor ce vă urăsc,         28    binecuvântaţi pe cei ce vă blestemă, rugaţi-vă pentru cei ce se poartă rău cu voi.         29    Dacă te bate cineva peste o falcă, întoarce-i și pe cealaltă. Dacă îţi ia cineva haina cu sila, nu-l opri să-ţi ia și cămașa.         30    Oricui îţi cere, dă-i; și celui ce-ţi ia cu sila ale tale, nu i le cere înapoi.         31    Ce voiţi să vă facă vouă oamenii, faceţi-le și voi la fel.         32    Dacă iubiţi pe cei ce vă iubesc, ce răsplată vi se cuvine? Și păcătoșii iubesc pe cei ce-i iubesc pe ei.         33    Dacă faceţi bine celor ce vă fac bine, ce răsplată vi se cuvine? Și păcătoșii fac așa.         34    Și dacă daţi cu împrumut acelora de la care nădăjduiţi să luaţi înapoi, ce răsplată vi se cuvine? Și păcătoșii dau cu împrumut păcătoșilor, ca să ia înapoi întocmai.         35    Voi, însă, iubiţi pe vrăjmașii voștri, faceţi bine și daţi cu împrumut, fără să nădăjduiţi ceva în schimb. Și răsplata voastră va fi mare și veţi fi fiii Celui Preaînalt; căci El este bun și cu cei nemulţumitori, și cu cei răi.         36    Fiţi dar milostivi, cum și Tatăl vostru este milostiv.         37    Nu judecaţi, și nu veţi fi judecaţi; nu osândiţi, și nu veţi fi osândiţi; iertaţi, și vi se va ierta.         38    Daţi, și vi se va da; ba încă vi se va turna în sân o măsură bună, îndesată, clătinată, care se va vărsa pe deasupra. Căci cu ce măsură veţi măsura, cu aceea vi se va măsura.”         39    Le-a spus și pilda următoare: „Oare poate un orb să călăuzească pe un alt orb? Nu vor cădea amândoi în groapă?         40    Ucenicul nu este mai presus de învăţătorul lui, dar orice ucenic desăvârșit va fi ca învăţătorul lui.         41    De ce vezi tu paiul din ochiul fratelui tău și nu te uiţi cu băgare de seamă la bârna din ochiul tău?         42    Sau cum poţi să zici fratelui tău: ‘Frate, lasă-mă să-ţi scot paiul din ochi’ și, când colo, tu nu vezi bârna din ochiul tău? Făţarnicule, scoate întâi bârna din ochiul tău, și atunci vei vedea deslușit să scoţi paiul din ochiul fratelui tău.         43    Nu este niciun pom bun care să facă roadă rea și niciun pom rău care să facă roadă bună.         44    Căci orice pom se cunoaște după roada lui. Nu se strâng smochine din spini, nici nu se culeg struguri din mărăcini.         45    Omul bun scoate lucruri bune din vistieria bună a inimii lui, iar omul rău scoate lucruri rele din vistieria rea a inimii lui; căci din prisosul inimii vorbește gura.         46    De ce-Mi ziceţi: ‘Doamne, Doamne!’ și nu faceţi ce spun Eu?         47    Vă voi arăta cu cine se aseamănă orice om care vine la Mine, aude cuvintele Mele și le face.         48    Se aseamănă cu un om care, când a zidit o casă, a săpat adânc înainte și a așezat temelia pe stâncă. A venit o vărsare de ape și s-a năpustit șuvoiul peste casa aceea, dar n-a putut s-o clatine, pentru că era zidită pe stâncă.         49    Dar cine aude și nu face se aseamănă cu un om care a zidit o casă pe pământ, fără temelie. Și s-a năpustit șuvoiul asupra ei, ea s-a prăbușit îndată, și prăbușirea acestei case a fost mare.”          
