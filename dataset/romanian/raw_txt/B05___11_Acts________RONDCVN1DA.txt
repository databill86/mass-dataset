						   Faptele Apostolilor 11        1    Apostolii și fraţii care erau în Iudeea au auzit că și neamurile au primit Cuvântul lui Dumnezeu.         2    Și când s-a suit Petru la Ierusalim, îl mustrau cei tăiaţi împrejur         3    și ziceau: „Ai intrat în casă la niște oameni netăiaţi împrejur și ai mâncat cu ei.”         4    Petru a început să le spună pe rând cele întâmplate. El a zis:         5    „Eram în cetatea Iope și, pe când mă rugam, am căzut într-o răpire sufletească și am avut o vedenie: un vas, ca o faţă de masă mare, legată cu cele patru colţuri, se cobora din cer și a venit până la mine.         6    Când m-am uitat în ea, am văzut dobitoacele cu patru picioare de pe pământ, fiarele, târâtoarele și păsările cerului.         7    Și am auzit un glas, care mi-a zis: ‘Petre, scoală-te, taie și mănâncă.’         8    Dar eu am răspuns: ‘Nicidecum, Doamne, căci nimic spurcat sau necurat n-a intrat vreodată în gura mea.’         9    Și glasul mi-a zis a doua oară din cer: ‘Ce a curăţit Dumnezeu, să nu numești spurcat.’         10    Lucrul acesta s-a făcut de trei ori, apoi toate au fost ridicate iarăși în cer.         11    Și iată că, îndată, trei oameni trimiși din Cezareea la mine au stat la poarta casei în care eram.         12    Duhul mi-a spus să plec cu ei, fără să fac vreo deosebire. Acești șase fraţi m-au însoţit și ei și am intrat în casa omului.         13    El ne-a istorisit cum a văzut în casa lui pe înger stând înaintea lui și zicându-i: ‘Trimite la Iope și cheamă pe Simon, zis și Petru,         14    care-ţi va spune cuvinte prin care vei fi mântuit, tu și toată casa ta.’         15    Și, cum am început să vorbesc, Duhul Sfânt S-a coborât peste ei ca și peste noi la început.         16    Și mi-am adus aminte de vorba Domnului, cum a zis: ‘Ioan a botezat cu apă, dar voi veţi fi botezaţi cu Duhul Sfânt.’         17    Deci, dacă Dumnezeu le-a dat același dar ca și nouă, care am crezut în Domnul Isus Hristos, cine eram eu să mă împotrivesc lui Dumnezeu?”         18    După ce au auzit aceste lucruri, s-au potolit, au slăvit pe Dumnezeu și au zis: „Dumnezeu a dat deci și neamurilor pocăinţă, ca să aibă viaţa.”         19    Cei ce se împrăștiaseră din pricina prigonirii întâmplate cu prilejul lui Ștefan au ajuns până în Fenicia, în Cipru și în Antiohia și propovăduiau Cuvântul numai iudeilor.         20    Totuși printre ei au fost câţiva oameni din Cipru și din Cirene, care au venit în Antiohia, au vorbit și grecilor și le-au propovăduit Evanghelia Domnului Isus.         21    Mâna Domnului era cu ei și un mare număr de oameni au crezut și s-au întors la Domnul.         22    Vestea despre ei a ajuns la urechile Bisericii din Ierusalim, și au trimis pe Barnaba până la Antiohia.         23    Când a ajuns el și a văzut harul lui Dumnezeu, s-a bucurat și i-a îndemnat pe toţi să rămână cu inimă hotărâtă alipiţi de Domnul.         24    Căci Barnaba era un om de bine, plin de Duhul Sfânt și de credinţă. Și destul de mult norod s-a adăugat la Domnul.         25    Barnaba s-a dus apoi la Tars, ca să caute pe Saul         26    și, când l-a găsit, l-a adus la Antiohia. Un an întreg, au luat parte la adunările Bisericii și au învăţat pe mulţi oameni. Pentru întâiași dată, ucenicilor li s-a dat numele de creștini în Antiohia.         27    În vremea aceea, s-au coborât niște proroci din Ierusalim la Antiohia.         28    Unul din ei, numit Agab, s-a sculat și a vestit, prin Duhul, că va fi o foamete mare în toată lumea. Și a fost, în adevăr, în zilele împăratului Claudiu.         29    Ucenicii au hotărât să trimită, fiecare după puterea lui, un ajutor fraţilor care locuiau în Iudeea,         30    ceea ce au și făcut, și au trimis acest ajutor la prezbiteri prin mâna lui Barnaba și a lui Saul.          
