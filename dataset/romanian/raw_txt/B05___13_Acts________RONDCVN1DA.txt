						   Faptele Apostolilor 13        1    În Biserica din Antiohia erau niște proroci și învăţători: Barnaba, Simon, numit Niger, Luciu din Cirene, Manaen, care fusese crescut împreună cu cârmuitorul Irod, și Saul.         2    Pe când slujeau Domnului și posteau, Duhul Sfânt a zis: „Puneţi-Mi deoparte pe Barnaba și pe Saul pentru lucrarea la care i-am chemat.”         3    Atunci, după ce au postit și s-au rugat, și-au pus mâinile peste ei și i-au lăsat să plece.         4    Barnaba și Saul, trimiși de Duhul Sfânt, s-au coborât la Seleucia și de acolo au plecat cu corabia la Cipru.         5    Ajunși la Salamina, au vestit Cuvântul lui Dumnezeu în sinagogile iudeilor. Aveau de slujitor pe Ioan.         6    După ce au străbătut toată insula până la Pafos, au întâlnit pe un vrăjitor, proroc mincinos, un iudeu, cu numele Bar-Isus,         7    care era cu dregătorul Sergius Paulus, un om înţelept. Acesta din urmă a chemat pe Barnaba și pe Saul și și-a arătat dorinţa să audă Cuvântul lui Dumnezeu.         8    Dar Elima, vrăjitorul – căci așa se tâlcuiește numele lui –, le stătea împotrivă și căuta să abată pe dregător de la credinţă.         9    Atunci, Saul, care se mai numește și Pavel, fiind plin de Duhul Sfânt, s-a uitat ţintă la el         10    și a zis: „Om plin de toată viclenia și de toată răutatea, fiul dracului, vrăjmaș al oricărei neprihăniri, nu mai încetezi tu să strâmbi căile drepte ale Domnului?         11    Acum, iată că mâna Domnului este împotriva ta: vei fi orb și nu vei vedea soarele până la o vreme.” Îndată a căzut peste el ceaţă și întuneric și căuta bâjbâind niște oameni care să-l ducă de mână.         12    Atunci, dregătorul, când a văzut ce se întâmplase, a crezut și a rămas uimit de învăţătura Domnului.         13    Pavel și tovarășii lui au pornit cu corabia din Pafos și s-au dus la Perga, în Pamfilia. Ioan s-a despărţit de ei și s-a întors la Ierusalim.         14    Din Perga, și-au urmat drumul înainte și au ajuns la Antiohia din Pisidia. În ziua Sabatului, au intrat în sinagogă și au șezut jos.         15    După citirea Legii și a Prorocilor, fruntașii sinagogii au trimis să le zică: „Fraţilor, dacă aveţi un cuvânt de îndemn pentru norod, vorbiţi.”         16    Pavel s-a sculat, a făcut semn cu mâna și a zis: „Bărbaţi israeliţi și voi care vă temeţi de Dumnezeu, ascultaţi!         17    Dumnezeul acestui popor Israel a ales pe părinţii noștri. A ridicat la cinste pe norodul acesta, în timpul șederii lui în ţara Egiptului, și l-a scos din Egipt cu braţul Său cel puternic.         18    Timp de aproape patruzeci de ani, le-a suferit purtarea în pustie.         19    Și, după ce a nimicit șapte popoare în Ţara Canaanului, le-a dat de moștenire pământul lor, pentru aproape patru sute cincizeci de ani.         20    După aceste lucruri le-a dat judecători, până la prorocul Samuel.         21    Ei au cerut atunci un împărat. Și, timp de aproape patruzeci de ani, Dumnezeu le-a dat pe Saul, fiul lui Chis, din seminţia lui Beniamin,         22    apoi l-a înlăturat și le-a ridicat împărat pe David, despre care a mărturisit astfel: ‘Am găsit pe David, fiul lui Iese, om după inima Mea, care va împlini toate voile Mele.’         23    Din sămânţa lui David, Dumnezeu, după făgăduinţa Sa, a ridicat lui Israel un Mântuitor, care este Isus.         24    Înainte de venirea Lui, Ioan propovăduise botezul pocăinţei la tot norodul lui Israel.         25    Și Ioan, când era la sfârșitul însărcinării lui, zicea: ‘Cine credeţi că sunt eu? Nu sunt Acela, ci iată că după mine vine Unul căruia eu nu sunt vrednic să-i dezleg încălţămintea picioarelor.’         26    Fraţilor, fii ai neamului lui Avraam, și cei ce vă temeţi de Dumnezeu, vouă v-a fost trimis Cuvântul acestei mântuiri.         27    Căci locuitorii din Ierusalim și mai-marii lor n-au cunoscut pe Isus și, prin faptul că L-au osândit, au împlinit cuvintele prorocilor, care se citesc în fiecare Sabat.         28    Măcar că n-au găsit în El nicio vină de moarte, totuși ei au cerut lui Pilat să-L omoare.         29    Și, după ce au împlinit tot ce este scris despre El, L-au dat jos de pe lemn și L-au pus într-un mormânt.         30    Dar Dumnezeu L-a înviat din morţi.         31    El S-a arătat, timp de mai multe zile, celor ce se suiseră cu El din Galileea la Ierusalim și care, acum, sunt martorii Lui înaintea norodului.         32    Și noi vă aducem vestea aceasta bună că făgăduinţa făcută părinţilor noștri,         33    Dumnezeu a împlinit-o pentru noi, copiii lor, înviind pe Isus, după cum este scris în psalmul al doilea: ‘Tu ești Fiul Meu, astăzi Te-am născut.’         34    Că L-a înviat din morţi, așa că nu Se va mai întoarce în putrezire, a spus-o când a zis: ‘Vă voi împlini cu toată credincioșia făgăduinţele sfinte pe care le-am făcut lui David.’         35    De aceea mai zice și în alt psalm: ‘Nu vei îngădui ca Sfântul Tău să vadă putrezirea.’         36    Și David, după ce a slujit celor din vremea lui, după planul lui Dumnezeu, a murit, a fost îngropat lângă părinţii săi și a văzut putrezirea.         37    Dar Acela pe care L-a înviat Dumnezeu n-a văzut putrezirea.         38    Să știţi dar, fraţilor, că în El vi se vestește iertarea păcatelor,         39    și oricine crede este iertat prin El de toate lucrurile de care n-aţi putut fi iertaţi prin Legea lui Moise.         40    Astfel, luaţi seama să nu vi se întâmple ce se spune în proroci:         41    ‘Uitaţi-vă, dispreţuitorilor, miraţi-vă și pieriţi, căci în zilele voastre am să fac o lucrare pe care n-o veţi crede nicidecum, dacă v-ar istorisi-o cineva.’”         42    Când au ieșit afară, neamurile i-au rugat să le vorbească și în Sabatul viitor despre aceleași lucruri.         43    Și după ce s-a împrăștiat adunarea, mulţi din iudei și din prozeliţii evlavioși au mers după Pavel și Barnaba, care stăteau de vorbă cu ei și-i îndemnau să stăruiască în harul lui Dumnezeu.         44    În Sabatul viitor, aproape toată cetatea s-a adunat ca să audă Cuvântul lui Dumnezeu.         45    Iudeii, când au văzut noroadele, s-au umplut de pizmă, vorbeau împotriva celor spuse de Pavel și-l batjocoreau.         46    Dar Pavel și Barnaba le-au zis cu îndrăzneală: „Cuvântul lui Dumnezeu trebuia vestit mai întâi vouă, dar, fiindcă voi nu-l primiţi și singuri vă judecaţi nevrednici de viaţa veșnică, iată că ne întoarcem spre neamuri.         47    Căci așa ne-a poruncit Domnul: ‘Te-am pus ca să fii Lumina neamurilor, ca să duci mântuirea până la marginile pământului.’”         48    Neamurile se bucurau când au auzit lucrul acesta și preamăreau Cuvântul Domnului. Și toţi cei ce erau rânduiţi să capete viaţa veșnică au crezut.         49    Cuvântul Domnului se răspândea în toată ţara.         50    Dar iudeii au întărâtat pe femeile cucernice cu vază și pe fruntașii cetăţii, au stârnit o prigonire împotriva lui Pavel și Barnaba și i-au izgonit din hotarele lor.         51    Pavel și Barnaba au scuturat praful de pe picioare împotriva lor și s-au dus în Iconia,         52    în timp ce ucenicii erau plini de bucurie și de Duhul Sfânt.          
