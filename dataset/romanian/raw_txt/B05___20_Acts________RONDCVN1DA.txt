						   Faptele Apostolilor 20        1    Când a încetat zarva, Pavel a chemat pe ucenici și, după ce le-a dat sfaturi, și-a luat ziua bună de la ei și a plecat în Macedonia.         2    A străbătut ţinutul acesta și a dat ucenicilor o mulţime de sfaturi. Apoi a venit în Grecia,         3    unde a rămas trei luni. Era gata să plece cu corabia în Siria, dar iudeii i-au întins curse. Atunci s-a hotărât să se întoarcă prin Macedonia.         4    Avea ca tovarăși până în Asia pe: Sopater din Bereea, fiul lui Pir, Aristarh și Secund din Tesalonic, Gaius din Derbe, Timotei, precum și Tihic și Trofim, care erau din Asia.         5    Aceștia au luat-o înainte și ne-au așteptat la Troa.         6    Iar noi, după zilele Praznicului Azimilor, am plecat cu corabia din Filipi și, în cinci zile, am ajuns la ei în Troa, unde am stat șapte zile.         7    În ziua dintâi a săptămânii, eram adunaţi laolaltă ca să frângem pâinea. Pavel, care trebuia să plece a doua zi, vorbea ucenicilor și și-a lungit vorbirea până la miezul nopţii.         8    În odaia de sus, unde eram adunaţi, erau multe lumini.         9    Și un tânăr, numit Eutih, care ședea pe fereastră, a adormit de-a binelea în timpul lungii vorbiri a lui Pavel; biruit de somn, a căzut din catul al treilea și a fost ridicat mort.         10    Dar Pavel s-a coborât, s-a repezit spre el, l-a luat în braţe și a zis: „Nu vă tulburaţi, căci sufletul lui este în el.”         11    După ce s-a suit iarăși, a frânt pâinea, a cinat și a mai vorbit multă vreme până la ziuă. Apoi a plecat.         12    Flăcăul a fost adus viu, și lucrul acesta a fost pricina unei mari mângâieri.         13    Noi am venit înaintea lui Pavel la corabie și am plecat cu corabia la Asos, unde ne învoiserăm să ne întâlnim din nou, pentru că el trebuia să facă drumul pe jos.         14    Când s-a întâlnit cu noi în Asos, l-am luat în corabie și ne-am dus la Mitilene.         15    De aici am mers pe mare și a doua zi am ajuns în faţa insulei Chios. În ziua următoare, de abia am atins Samos, ne-am oprit în Troghilion și a doua zi am venit la Milet.         16    Pavel se hotărâse să treacă pe lângă Efes, fără să se oprească aici, ca să nu piardă vremea în Asia, căci se grăbea ca, dacă-i va fi cu putinţă, să fie în Ierusalim de Ziua Cincizecimii.         17    Însă din Milet, Pavel a trimis la Efes și a chemat pe prezbiterii Bisericii.         18    Când au venit la el, le-a zis: „Știţi cum m-am purtat cu voi în toată vremea, din ziua dintâi în care am pus piciorul pe pământul Asiei.         19    Am slujit Domnului cu toată smerenia, cu multe lacrimi și în mijlocul încercărilor pe care mi le ridicau uneltirile iudeilor.         20    Știţi că n-am ascuns nimic din ce vă era de folos și nu m-am temut să vă propovăduiesc și să vă învăţ înaintea norodului și în case         21    și să vestesc iudeilor și grecilor pocăinţa faţă de Dumnezeu și credinţa în Domnul nostru Isus Hristos.         22    Și acum, iată că, împins de duhul, mă duc la Ierusalim, fără să știu ce mi se va întâmpla acolo.         23    Numai Duhul Sfânt mă înștiinţează din cetate în cetate că mă așteaptă lanţuri și necazuri.         24    Dar eu nu ţin numaidecât la viaţa mea, ca și cum mi-ar fi scumpă, ci vreau numai să-mi sfârșesc cu bucurie calea și slujba pe care am primit-o de la Domnul Isus, ca să vestesc Evanghelia harului lui Dumnezeu.         25    Și acum, știu că nu-mi veţi mai vedea faţa, voi toţi aceia în mijlocul cărora am umblat propovăduind Împărăţia lui Dumnezeu.         26    De aceea vă mărturisesc astăzi că sunt curat de sângele tuturor.         27    Căci nu m-am ferit să vă vestesc tot planul lui Dumnezeu.         28    Luaţi seama dar la voi înșivă și la toată turma peste care v-a pus Duhul Sfânt episcopi, ca să păstoriţi Biserica Domnului, pe care a câștigat-o cu însuși sângele Său.         29    Știu bine că, după plecarea mea, se vor vârî între voi lupi răpitori, care nu vor cruţa turma,         30    și se vor scula din mijlocul vostru oameni care vor învăţa lucruri stricăcioase, ca să tragă pe ucenici de partea lor.         31    De aceea vegheaţi și aduceţi-vă aminte că, timp de trei ani, zi și noapte, n-am încetat să sfătuiesc cu lacrimi pe fiecare din voi.         32    Și acum, fraţilor, vă încredinţez în mâna lui Dumnezeu și a Cuvântului harului Său, care vă poate zidi sufletește și vă poate da moștenirea împreună cu toţi cei sfinţiţi.         33    N-am râvnit nici la argintul, nici la aurul, nici la hainele cuiva.         34    Singuri știţi că mâinile acestea au lucrat pentru trebuinţele mele și ale celor ce erau cu mine.         35    În toate privinţele v-am dat o pildă și v-am arătat că, lucrând astfel, trebuie să ajutaţi pe cei slabi și să vă aduceţi aminte de cuvintele Domnului Isus, care Însuși a zis: ‘Este mai ferice să dai decât să primești.’”         36    După ce a vorbit astfel, a îngenuncheat și s-a rugat împreună cu ei toţi.         37    Și au izbucnit cu toţii în lacrimi, au căzut pe grumazul lui Pavel și l-au sărutat.         38    Căci erau întristaţi mai ales de vorba pe care le-o spusese el, că nu-i vor mai vedea faţa. Și l-au petrecut până la corabie.          
