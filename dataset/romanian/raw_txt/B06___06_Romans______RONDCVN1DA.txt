						   Romani 6        1    Ce vom zice dar? Să păcătuim mereu ca să se înmulţească harul?         2    Nicidecum! Noi, care am murit faţă de păcat, cum să mai trăim în păcat?         3    Nu știţi că toţi câţi am fost botezaţi în Isus Hristos, am fost botezaţi în moartea Lui?         4    Noi, deci, prin botezul în moartea Lui, am fost îngropaţi împreună cu El, pentru ca, după cum Hristos a înviat din morţi prin slava Tatălui, tot așa și noi să trăim o viaţă nouă.         5    În adevăr, dacă ne-am făcut una cu El printr-o moarte asemănătoare cu a Lui, vom fi una cu El și printr-o înviere asemănătoare cu a Lui.         6    Știm bine că omul nostru cel vechi a fost răstignit împreună cu El, pentru ca trupul păcatului să fie dezbrăcat de puterea lui, în așa fel ca să nu mai fim robi ai păcatului,         7    căci cine a murit, de drept, este izbăvit de păcat.         8    Acum, dacă am murit împreună cu Hristos, credem că vom și trăi împreună cu El,         9    întrucât știm că Hristosul înviat din morţi nu mai moare; moartea nu mai are nicio stăpânire asupra Lui.         10    Fiindcă, prin moartea de care a murit, El a murit pentru păcat o dată pentru totdeauna, iar prin viaţa pe care o trăiește, trăiește pentru Dumnezeu.         11    Tot așa și voi înșivă socotiţi-vă morţi faţă de păcat și vii pentru Dumnezeu, în Isus Hristos, Domnul nostru.         12    Deci păcatul să nu mai domnească în trupul vostru muritor și să nu mai ascultaţi de poftele lui.         13    Să nu mai daţi în stăpânirea păcatului mădularele voastre, ca niște unelte ale nelegiuirii, ci daţi-vă pe voi înșivă lui Dumnezeu, ca vii, din morţi cum eraţi; și daţi lui Dumnezeu mădularele voastre, ca pe niște unelte ale neprihănirii.         14    Căci păcatul nu va mai stăpâni asupra voastră, pentru că nu sunteţi sub Lege, ci sub har.         15    Ce urmează de aici? Să păcătuim pentru că nu mai suntem sub Lege, ci sub har? Nicidecum.         16    Nu știţi că, dacă vă daţi robi cuiva ca să-l ascultaţi, sunteţi robii aceluia de care ascultaţi, fie că este vorba de păcat, care duce la moarte, fie că este vorba de ascultare, care duce la neprihănire?         17    Dar mulţumiri fie aduse lui Dumnezeu, pentru că, după ce aţi fost robi ai păcatului, aţi ascultat acum din inimă de dreptarul învăţăturii pe care aţi primit-o.         18    Și prin chiar faptul că aţi fost izbăviţi de sub păcat, v-aţi făcut robi ai neprihănirii.         19    Vorbesc omenește, din pricina neputinţei firii voastre pământești: după cum odinioară v-aţi făcut mădularele voastre roabe ale necurăţiei și fărădelegii, așa că săvârșeaţi fărădelegea, tot așa acum trebuie să vă faceţi mădularele voastre roabe ale neprihănirii, ca să ajungeţi la sfinţirea voastră!         20    Căci, atunci când eraţi robi ai păcatului, eraţi slobozi faţă de neprihănire.         21    Și ce roade aduceaţi atunci? Roade de care acum vă este rușine, pentru că sfârșitul acestor lucruri este moartea.         22    Dar acum, odată ce aţi fost izbăviţi de păcat și v-aţi făcut robi ai lui Dumnezeu, aveţi ca rod sfinţirea, iar ca sfârșit: viaţa veșnică.         23    Fiindcă plata păcatului este moartea, dar darul fără plată al lui Dumnezeu este viaţa veșnică în Isus Hristos, Domnul nostru.          
