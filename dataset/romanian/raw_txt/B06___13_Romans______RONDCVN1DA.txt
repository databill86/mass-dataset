						   Romani 13        1    Oricine să fie supus stăpânirilor celor mai înalte, căci nu este stăpânire care să nu vină de la Dumnezeu. Și stăpânirile care sunt au fost rânduite de Dumnezeu.         2    De aceea, cine se împotrivește stăpânirii se împotrivește rânduielii puse de Dumnezeu, și cei ce se împotrivesc își vor lua osânda.         3    Dregătorii nu sunt de temut pentru o faptă bună, ci pentru una rea. Vrei dar să nu-ţi fie frică de stăpânire? Fă binele și vei avea laudă de la ea.         4    El este slujitorul lui Dumnezeu pentru binele tău. Dar, dacă faci răul, teme-te, căci nu degeaba poartă sabia. El este în slujba lui Dumnezeu, ca să-L răzbune și să pedepsească pe cel ce face rău.         5    De aceea trebuie să fiţi supuși nu numai de frica pedepsei, ci și din îndemnul cugetului.         6    Tot pentru aceasta să plătiţi și birurile. Căci dregătorii sunt niște slujitori ai lui Dumnezeu, făcând necurmat tocmai slujba aceasta.         7    Daţi tuturor ce sunteţi datori să daţi: cui datoraţi birul, daţi-i birul; cui datoraţi vama, daţi-i vama; cui datoraţi frica, daţi-i frica; cui datoraţi cinstea, daţi-i cinstea.         8    Să nu datoraţi nimănui nimic, decât să vă iubiţi unii pe alţii, căci cine iubește pe alţii a împlinit Legea.         9    De fapt: „Să nu preacurvești, să nu ucizi, să nu furi, să nu faci nicio mărturisire mincinoasă, să nu poftești” și orice altă poruncă mai poate fi se cuprind în porunca aceasta: „Să iubești pe aproapele tău ca pe tine însuţi.”         10    Dragostea nu face rău aproapelui: dragostea deci este împlinirea Legii.         11    Și aceasta cu atât mai mult, cu cât știţi în ce împrejurări ne aflăm: este ceasul să vă treziţi în sfârșit din somn, căci acum mântuirea este mai aproape de noi decât atunci când am crezut.         12    Noaptea aproape a trecut, se apropie ziua. Să ne dezbrăcăm dar de faptele întunericului și să ne îmbrăcăm cu armele luminii.         13    Să trăim frumos, ca în timpul zilei, nu în chefuri și în beţii; nu în curvii și în fapte de rușine; nu în certuri și în pizmă,         14    ci îmbrăcaţi-vă în Domnul Isus Hristos și nu purtaţi grijă de firea pământească, pentru ca să-i treziţi poftele.          
