						   1 Corinteni 1        1    Pavel, chemat să fie apostol al lui Isus Hristos, prin voia lui Dumnezeu, și fratele Sosten,         2    către Biserica lui Dumnezeu care este în Corint, către cei ce au fost sfinţiţi în Hristos Isus, chemaţi să fie sfinţi, și către toţi cei ce cheamă în vreun loc Numele lui Isus Hristos, Domnul lor și al nostru:         3    Har și pace de la Dumnezeu, Tatăl nostru, și de la Domnul Isus Hristos!         4    Mulţumesc Dumnezeului meu totdeauna, cu privire la voi, pentru harul lui Dumnezeu, care v-a fost dat în Isus Hristos.         5    Căci în El aţi fost îmbogăţiţi în toate privinţele, cu orice vorbire și cu orice cunoștinţă.         6    În felul acesta, mărturia despre Hristos a fost bine întărită în mijlocul vostru;         7    așa că nu duceţi lipsă de niciun fel de dar în așteptarea arătării Domnului nostru Isus Hristos.         8    El vă va întări până la sfârșit, în așa fel ca să fiţi fără vină în ziua venirii Domnului nostru Isus Hristos.         9    Credincios este Dumnezeu, care v-a chemat la părtășia cu Fiul Său Isus Hristos, Domnul nostru.         10    Vă îndemn, fraţilor, pentru Numele Domnului nostru Isus Hristos, să aveţi toţi același fel de vorbire, să n-aveţi dezbinări între voi, ci să fiţi uniţi în chip desăvârșit într-un gând și o simţire.         11    Căci, fraţilor, am aflat despre voi, de la ai Cloei, că între voi sunt certuri.         12    Vreau să spun că fiecare din voi zice: „Eu sunt al lui Pavel!” „Și eu al lui Apolo!” „Și eu al lui Chifa!” „Și eu al lui Hristos!”         13    Hristos a fost împărţit? Pavel a fost răstignit pentru voi? Sau în numele lui Pavel aţi fost voi botezaţi?         14    Mulţumesc lui Dumnezeu că n-am botezat pe niciunul din voi, afară de Crisp și Gaius,         15    pentru ca nimeni să nu poată spune că aţi fost botezaţi în numele meu.         16    Da, am mai botezat și casa lui Stefana, încolo, nu știu să mai fi botezat pe altcineva.         17    De fapt, Hristos m-a trimis nu să botez, ci să propovăduiesc Evanghelia: nu cu înţelepciunea vorbirii, ca nu cumva crucea lui Hristos să fie făcută zadarnică.         18    Fiindcă propovăduirea crucii este o nebunie pentru cei ce sunt pe calea pierzării, dar pentru noi, care suntem pe calea mântuirii, este puterea lui Dumnezeu.         19    Căci este scris: „Voi prăpădi înţelepciunea celor înţelepţi și voi nimici priceperea celor pricepuţi.”         20    Unde este înţeleptul? Unde este cărturarul? Unde este vorbăreţul veacului acestuia? N-a prostit Dumnezeu înţelepciunea lumii acesteia?         21    Căci întrucât lumea, cu înţelepciunea ei, n-a cunoscut pe Dumnezeu în înţelepciunea lui Dumnezeu, Dumnezeu a găsit cu cale să mântuiască pe credincioși prin nebunia propovăduirii crucii.         22    Iudeii, într-adevăr, cer minuni, și grecii caută înţelepciune,         23    dar noi propovăduim pe Hristos cel răstignit, care pentru iudei este o pricină de poticnire, și pentru neamuri o nebunie,         24    dar pentru cei chemaţi, fie iudei, fie greci, este puterea și înţelepciunea lui Dumnezeu.         25    Căci nebunia lui Dumnezeu este mai înţeleaptă decât oamenii, și slăbiciunea lui Dumnezeu este mai tare decât oamenii.         26    De pildă, fraţilor, uitaţi-vă la voi, care aţi fost chemaţi: printre voi nu sunt mulţi înţelepţi în felul lumii, nici mulţi puternici, nici mulţi de neam ales.         27    Dar Dumnezeu a ales lucrurile nebune ale lumii, ca să facă de rușine pe cele înţelepte. Dumnezeu a ales lucrurile slabe ale lumii, ca să facă de rușine pe cele tari.         28    Și Dumnezeu a ales lucrurile josnice ale lumii și lucrurile dispreţuite, ba încă lucrurile care nu sunt, ca să nimicească pe cele ce sunt,         29    pentru ca nimeni să nu se laude înaintea lui Dumnezeu.         30    Și voi, prin El, sunteţi în Hristos Isus. El a fost făcut de Dumnezeu pentru noi înţelepciune, neprihănire, sfinţire și răscumpărare,         31    pentru ca, după cum este scris: „Cine se laudă să se laude în Domnul.”          
