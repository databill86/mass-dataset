						   1 Corinteni 3        1    Cât despre mine, fraţilor, nu v-am putut vorbi ca unor oameni duhovnicești, ci a trebuit să vă vorbesc ca unor oameni lumești, ca unor prunci în Hristos.         2    V-am hrănit cu lapte, nu cu bucate tari, căci nu le puteaţi suferi, și nici acum chiar nu le puteţi suferi,         3    pentru că tot lumești sunteţi. În adevăr, când între voi sunt zavistii, certuri și dezbinări, nu sunteţi voi lumești și nu trăiţi voi în felul celorlalţi oameni?         4    Când unul zice: „Eu sunt al lui Pavel!” și altul: „Eu sunt al lui Apolo”, nu sunteţi voi oameni de lume?         5    Cine este Pavel? Și cine este Apolo? Niște slujitori ai lui Dumnezeu prin care aţi crezut; și fiecare, după puterea dată lui de Domnul.         6    Eu am sădit, Apolo a udat, dar Dumnezeu a făcut să crească,         7    așa că nici cel ce sădește, nici cel ce udă nu sunt nimic, ci Dumnezeu, care face să crească.         8    Cel ce sădește și cel ce udă sunt tot una, și fiecare își va lua răsplata după osteneala lui.         9    Căci noi suntem împreună-lucrători cu Dumnezeu. Voi sunteţi ogorul lui Dumnezeu, clădirea lui Dumnezeu.         10    După harul lui Dumnezeu care mi-a fost dat, eu, ca un meșter-zidar înţelept, am pus temelia, și un altul clădește deasupra. Dar fiecare să ia bine seama cum clădește deasupra.         11    Căci nimeni nu poate pune o altă temelie decât cea care a fost pusă, și care este Isus Hristos.         12    Iar dacă clădește cineva pe această temelie aur, argint, pietre scumpe, lemn, fân, trestie,         13    lucrarea fiecăruia va fi dată pe faţă: ziua Domnului o va face cunoscută, căci se va descoperi în foc. Și focul va dovedi cum este lucrarea fiecăruia.         14    Dacă lucrarea zidită de cineva pe temelia aceea rămâne în picioare, el va primi o răsplată.         15    Dacă lucrarea lui va fi arsă, își va pierde răsplata. Cât despre el, va fi mântuit, dar ca prin foc.         16    Nu știţi că voi sunteţi Templul lui Dumnezeu și că Duhul lui Dumnezeu locuiește în voi?         17    Dacă nimicește cineva Templul lui Dumnezeu, pe acela îl va nimici Dumnezeu, căci Templul lui Dumnezeu este sfânt, și așa sunteţi voi.         18    Nimeni să nu se înșele: Dacă cineva dintre voi se crede înţelept în felul veacului acestuia, să se facă nebun, ca să ajungă înţelept.         19    Căci înţelepciunea lumii acesteia este o nebunie înaintea lui Dumnezeu. De aceea este scris: „El prinde pe cei înţelepţi în viclenia lor.”         20    Și iarăși: „Domnul cunoaște gândurile celor înţelepţi. Știe că sunt deșarte.”         21    Nimeni să nu se fălească dar cu oameni, căci toate lucrurile sunt ale voastre:         22    fie Pavel, fie Apolo, fie Chifa, fie lumea, fie viaţa, fie moartea, fie lucrurile de acum, fie cele viitoare, toate sunt ale voastre         23    și voi sunteţi ai lui Hristos, iar Hristos este al lui Dumnezeu.          
