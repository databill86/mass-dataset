						   1 Corinteni 8        1    În ce privește lucrurile jertfite idolilor, știm că toţi avem cunoștinţă. Dar cunoștinţa îngâmfă, pe când dragostea zidește.         2    Dacă crede cineva că știe ceva, încă n-a cunoscut cum trebuie să cunoască.         3    Dar dacă iubește cineva pe Dumnezeu, este cunoscut de Dumnezeu.         4    Deci, cât despre mâncarea lucrurilor jertfite idolilor, știm că în lume un idol este tot una cu nimic și că nu este decât un singur Dumnezeu.         5    Căci chiar dacă ar fi așa-numiţii „dumnezei”, fie în cer, fie pe pământ (cum și sunt în adevăr mulţi „dumnezei” și mulţi „domni”),         6    totuși, pentru noi, nu este decât un singur Dumnezeu: Tatăl, de la care vin toate lucrurile și pentru care trăim și noi, și un singur Domn: Isus Hristos, prin care sunt toate lucrurile și, prin El, și noi.         7    Dar nu toţi au cunoștinţa aceasta. Ci unii, fiind obișnuiţi până acum cu idolul, mănâncă un lucru ca fiind jertfit unui idol; și cugetul lor, care este slab, este întinat.         8    Dar nu carnea ne face pe noi plăcuţi lui Dumnezeu: nu câștigăm nimic dacă mâncăm din ea și nu pierdem nimic dacă nu mâncăm.         9    Luaţi seama însă ca nu cumva această slobozenie a voastră să ajungă o piatră de poticnire pentru cei slabi.         10    Căci dacă te vede cineva pe tine, care ai cunoștinţă, că șezi la masă într-un templu de idoli, cugetul lui, care este slab, nu-l va împinge pe el să mănânce din lucrurile jertfite idolilor?         11    Și astfel, el, care este slab, va pieri din pricina acestei cunoștinţe a ta; el, fratele pentru care a murit Hristos!         12    Dacă păcătuiţi astfel împotriva fraţilor și le răniţi cugetul lor slab, păcătuiţi împotriva lui Hristos.         13    De aceea, dacă o mâncare face pe fratele meu să păcătuiască, nu voi mânca niciodată carne, ca să nu fac pe fratele meu să păcătuiască.          
