						   1 Corinteni 10        1    Fraţilor, nu vreau să nu știţi că părinţii noștri toţi au fost sub nor, toţi au trecut prin mare,         2    toţi au fost botezaţi în nor și în mare, pentru Moise;         3    toţi au mâncat aceeași mâncare duhovnicească         4    și toţi au băut aceeași băutură duhovnicească, pentru că beau dintr-o stâncă duhovnicească ce venea după ei, și stânca era Hristos.         5    Totuși cei mai mulţi dintre ei n-au fost plăcuţi lui Dumnezeu, căci au pierit în pustie.         6    Și aceste lucruri s-au întâmplat ca să ne slujească nouă drept pilde, pentru ca să nu poftim după lucruri rele, cum au poftit ei.         7    Să nu fiţi închinători la idoli, ca unii dintre ei, după cum este scris: „Poporul a șezut să mănânce și să bea și s-au sculat să joace.”         8    Să nu curvim, cum au făcut unii din ei, așa că într-o singură zi au căzut douăzeci și trei de mii.         9    Să nu ispitim pe Domnul, cum L-au ispitit unii din ei, care au pierit prin șerpi.         10    Să nu cârtiţi, cum au cârtit unii din ei, care au fost nimiciţi de Nimicitorul.         11    Aceste lucruri li s-au întâmplat ca să ne slujească drept pilde și au fost scrise pentru învăţătura noastră, peste care au venit sfârșiturile veacurilor.         12    Astfel dar, cine crede că stă în picioare să ia seama să nu cadă.         13    Nu v-a ajuns nicio ispită care să nu fi fost potrivită cu puterea omenească. Și Dumnezeu, care este credincios, nu va îngădui să fiţi ispitiţi peste puterile voastre, ci, împreună cu ispita, a pregătit și mijlocul să ieșiţi din ea, ca s-o puteţi răbda.         14    De aceea, preaiubiţii mei, fugiţi de închinarea la idoli.         15    Vă vorbesc ca unor oameni cu judecată: judecaţi voi singuri ce spun.         16    Paharul binecuvântat, pe care-l binecuvântăm, nu este el împărtășirea cu sângele lui Hristos? Pâinea pe care o frângem nu este ea împărtășirea cu trupul lui Hristos?         17    Având în vedere că este o pâine, noi, care suntem mulţi, suntem un trup, căci toţi luăm o parte din aceeași pâine.         18    Uitaţi-vă la Israelul după trup: cei ce mănâncă jertfele nu sunt ei în împărtășire cu altarul?         19    Deci ce zic eu? Că un lucru jertfit idolilor este ceva? Sau că un idol este ceva?         20    Dimpotrivă, eu zic că ce jertfesc neamurile, jertfesc dracilor, și nu lui Dumnezeu. Și eu nu vreau ca voi să fiţi în împărtășire cu dracii.         21    Nu puteţi bea paharul Domnului și paharul dracilor; nu puteţi lua parte la masa Domnului și la masa dracilor.         22    Sau vrem să întărâtăm pe Domnul la gelozie? Suntem noi mai tari decât El?         23    Toate lucrurile sunt îngăduite, dar nu toate sunt de folos. Toate lucrurile sunt îngăduite, dar nu toate zidesc.         24    Nimeni să nu-și caute folosul lui, ci fiecare să caute folosul altuia.         25    Să mâncaţi din tot ce se vinde pe piaţă, fără să cercetaţi ceva din pricina cugetului.         26    Căci „al Domnului este pământul și tot ce cuprinde el”.         27    Dacă vă poftește un necredincios la o masă și voiţi să vă duceţi, să mâncaţi din tot ce vă pune înainte, fără să cercetaţi ceva din pricina cugetului.         28    Dar, dacă vă spune cineva: „Lucrul acesta a fost jertfit idolilor”, să nu mâncaţi, din pricina celui ce v-a înștiinţat și din pricina cugetului, căci „al Domnului este pământul și tot ce cuprinde el”.         29    Vorbesc aici nu de cugetul vostru, ci de cugetul altuia. Căci de ce să fie judecată slobozenia mea de cugetul altuia?         30    Dacă mănânc aducând mulţumiri, de ce să fiu vorbit de rău pentru un lucru pentru care mulţumesc?         31    Deci, fie că mâncaţi, fie că beţi, fie că faceţi altceva, să faceţi totul pentru slava lui Dumnezeu.         32    Să nu fiţi pricină de păcătuire nici pentru iudei, nici pentru greci, nici pentru Biserica lui Dumnezeu.         33    După cum mă silesc și eu în toate lucrurile să plac tuturor, căutând nu folosul meu, ci al celor mai mulţi, ca să fie mântuiţi.          
