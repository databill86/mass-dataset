						   2 Corinteni 6        1    Ca unii care lucrăm împreună cu Dumnezeu, vă sfătuim să faceţi așa ca să nu fi primit în zadar harul lui Dumnezeu.         2    Căci El zice: „La vremea potrivită, te-am ascultat; în ziua mântuirii, te-am ajutat. Iată că acum este vremea potrivită; iată că acum este ziua mântuirii.”         3    Noi nu dăm nimănui niciun prilej de poticnire, pentru ca slujba noastră să nu fie defăimată.         4    Ci, în toate privinţele, arătăm că suntem niște vrednici slujitori ai lui Dumnezeu, prin multă răbdare, în necazuri, în nevoi, în strâmtorări,         5    în bătăi, în temniţe, în răscoale, în osteneli, în vegheri, în posturi;         6    prin curăţie, prin înţelepciune, prin îndelungă răbdare, prin bunătate, prin Duhul Sfânt, printr-o dragoste neprefăcută,         7    prin cuvântul adevărului, prin puterea lui Dumnezeu, prin armele de lovire și de apărare pe care le dă neprihănirea;         8    în slavă și în ocară, în vorbire de rău și în vorbire de bine. Suntem priviţi ca niște înșelători, măcar că spunem adevărul;         9    ca niște necunoscuţi, măcar că suntem bine cunoscuţi; ca unii care murim și iată că trăim; ca niște pedepsiţi, măcar că nu suntem omorâţi;         10    ca niște întristaţi și totdeauna suntem veseli; ca niște săraci, și totuși îmbogăţim pe mulţi; ca neavând nimic, și totuși stăpânind toate lucrurile.         11    Am dat drumul gurii faţă de voi, corintenilor! Ni s-a lărgit inima.         12    Voi nu sunteţi la strâmtoare în noi; dar inima voastră s-a strâns pentru noi.         13    Faceţi-ne și voi la fel: vă vorbesc ca unor copii ai mei – lărgiţi-vă și voi!         14    Nu vă înjugaţi la un jug nepotrivit cu cei necredincioși. Căci ce legătură este între neprihănire și fărădelege? Sau cum poate sta împreună lumina cu întunericul?         15    Ce înţelegere poate fi între Hristos și Belial? Sau ce legătură are cel credincios cu cel necredincios?         16    Cum se împacă Templul lui Dumnezeu cu idolii? Căci noi suntem Templul Dumnezeului celui viu, cum a zis Dumnezeu: „Eu voi locui și voi umbla în mijlocul lor; Eu voi fi Dumnezeul lor și ei vor fi poporul Meu.”         17    De aceea: „Ieșiţi din mijlocul lor și despărţiţi-vă de ei, zice Domnul. Nu vă atingeţi de ce este necurat și vă voi primi.         18    Eu vă voi fi Tată, și voi Îmi veţi fi fii și fiice, zice Domnul cel Atotputernic.”          
