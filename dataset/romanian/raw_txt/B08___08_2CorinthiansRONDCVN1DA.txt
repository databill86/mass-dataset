						   2 Corinteni 8        1    Fraţilor, voim să vă aducem la cunoștinţă harul pe care l-a dat Dumnezeu în Bisericile Macedoniei.         2    În mijlocul multelor necazuri prin care au trecut, bucuria lor peste măsură de mare și sărăcia lor lucie au dat naștere la un belșug de dărnicie din partea lor.         3    Vă mărturisesc că au dat de bunăvoie, după puterea lor și chiar peste puterile lor.         4    Și ne-au rugat cu mari stăruinţe pentru harul și părtășia la această strângere de ajutoare pentru sfinţi.         5    Și au făcut aceasta nu numai cum nădăjduisem, dar s-au dat mai întâi pe ei înșiși Domnului și apoi nouă, prin voia lui Dumnezeu.         6    Noi dar am rugat pe Tit să isprăvească această strângere de ajutoare pe care o începuse.         7    După cum sporiţi în toate lucrurile: în credinţă, în cuvânt, în cunoștinţă, în orice râvnă și în dragostea voastră pentru noi, căutaţi să sporiţi și în această binefacere.         8    Nu spun lucrul acesta ca să vă dau o poruncă, ci pentru râvna altora și ca să pun la încercare curăţia dragostei voastre.         9    Căci cunoașteţi harul Domnului nostru Isus Hristos. El, măcar că era bogat, S-a făcut sărac pentru voi, pentru ca, prin sărăcia Lui, voi să vă îmbogăţiţi.         10    În această privinţă vă dau un sfat. Și sfatul acesta vă este de folos vouă, care, de acum un an, cei dintâi aţi început nu numai să faceţi, ci să și voiţi.         11    Isprăviţi dar acum de făcut, pentru ca, după graba voinţei să fie și înfăptuirea, potrivit cu mijloacele voastre.         12    Pentru că, dacă este bunăvoinţă, darul este primit, avându-se în vedere ce are cineva, nu ce n-are.         13    Aici nu este vorba ca alţii să fie ușuraţi, iar voi strâmtoraţi,         14    ci este vorba de o potrivire: în împrejurarea de acum, prisosul vostru să acopere nevoile lor, pentru ca și prisosul lor să acopere, la rândul lui, nevoile voastre, așa ca să fie o potrivire,         15    după cum este scris: „Cel ce strânsese mult n-avea nimic de prisos, și cel ce strânsese puţin nu ducea lipsă.”         16    Mulţumiri fie aduse lui Dumnezeu, care a pus în inima lui Tit aceeași râvnă pentru voi.         17    Căci el a primit îndemnul nostru, ba încă, stăpânit de o râvnă arzătoare, a pornit de bunăvoie spre voi.         18    Am trimis cu el și pe fratele a cărui laudă în Evanghelie este răspândită prin toate Bisericile.         19    Mai mult, el a fost ales de Biserici să meargă împreună cu noi în această lucrare de binefacere, pe care o săvârșim spre slava Domnului și ca o dovadă de bunăvoinţa noastră.         20    În chipul acesta, vrem ca nimeni să nu ne defaime cu privire la acest belșug de ajutoare de care îngrijim.         21    Căci căutăm să lucrăm cinstit nu numai înaintea Domnului, ci și înaintea oamenilor.         22    Am trimis cu ei pe fratele nostru, a cărui râvnă am încercat-o de atâtea ori în multe împrejurări și care, de data aceasta, arată mult mai multă râvnă din pricina marii lui încrederi în voi.         23    Astfel, fie având în vedere pe Tit, care este părtașul și tovarășul meu de lucru în mijlocul vostru, fie având în vedere pe fraţii noștri, care sunt trimișii Bisericilor și fala lui Hristos,         24    daţi-le înaintea Bisericilor dovadă de dragostea voastră și arătaţi-le că avem dreptul să ne lăudăm cu voi.          
