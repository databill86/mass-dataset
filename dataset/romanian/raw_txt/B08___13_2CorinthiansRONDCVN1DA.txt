						   2 Corinteni 13        1    Vin la voi pentru a treia oară. „Orice vorbă să fie sprijinită pe mărturia a doi sau trei martori.”         2    Cum am spus când am fost de faţă a doua oară, tot așa și azi, când nu sunt de faţă, spun iarăși mai dinainte celor ce au păcătuit mai înainte și tuturor celorlalţi că, dacă mă voi întoarce la voi, n-am să cruţ deloc,         3    căci căutaţi o dovadă că Hristos vorbește în mine: El care nu este slab faţă de voi, ci este plin de putere între voi.         4    În adevăr, El a fost răstignit prin slăbiciune, dar trăiește prin puterea lui Dumnezeu. Tot astfel, și noi suntem slabi în El, dar, prin puterea lui Dumnezeu, vom fi plini de viaţă cu El faţă de voi.         5    Pe voi înșivă încercaţi-vă dacă sunteţi în credinţă. Pe voi înșivă cercaţi-vă. Nu recunoașteţi voi că Isus Hristos este în voi? Afară numai dacă sunteţi lepădaţi.         6    Dar trag nădejde că veţi recunoaște că noi nu suntem lepădaţi.         7    Totuși ne rugăm lui Dumnezeu să nu faceţi nimic rău; nu pentru ca să ne putem arăta noi înșine primiţi, ci ca să faceţi ce este bine, chiar dacă noi am trece drept lepădaţi.         8    Căci n-avem nicio putere împotriva adevărului, ci pentru adevăr.         9    În adevăr, ne bucurăm când noi suntem slabi, iar voi sunteţi tari și ne rugăm pentru desăvârșirea voastră.         10    Tocmai de aceea vă scriu aceste lucruri când nu sunt de faţă, pentru ca, atunci când voi fi de faţă, să nu mă port cu asprime, potrivit cu puterea pe care mi-a dat-o Domnul pentru zidire, iar nu pentru dărâmare.         11    Încolo, fraţilor, fiţi sănătoși, desăvârșiţi-vă, îmbărbătaţi-vă, fiţi cu un cuget, trăiţi în pace și Dumnezeul dragostei și al păcii va fi cu voi.         12    Spuneţi-vă unii altora sănătate, cu o sărutare sfântă.         13    Toţi sfinţii vă trimit sănătate.         14    Harul Domnului Isus Hristos și dragostea lui Dumnezeu și împărtășirea Sfântului Duh să fie cu voi cu toţi! Amin.          
