						   Galateni 1        1    Pavel, apostol nu de la oameni, nici printr-un om, ci prin Isus Hristos și prin Dumnezeu Tatăl, care L-a înviat din morţi,         2    și toţi fraţii care sunt împreună cu mine, către Bisericile Galatiei:         3    Har și pace vouă de la Dumnezeu Tatăl și de la Domnul nostru Isus Hristos!         4    El S-a dat pe Sine Însuși pentru păcatele noastre ca să ne smulgă din acest veac rău, după voia Dumnezeului nostru și Tatăl.         5    A Lui să fie slava în vecii vecilor! Amin.         6    Mă mir că treceţi așa de repede de la Cel ce v-a chemat prin harul lui Hristos la o altă evanghelie.         7    Nu doar că este o altă evanghelie, dar sunt unii oameni care vă tulbură și voiesc să răstoarne Evanghelia lui Hristos.         8    Dar chiar dacă noi înșine sau un înger din cer ar veni să vă propovăduiască o evanghelie deosebită de aceea pe care v-am propovăduit-o noi, să fie anatema!         9    Cum am mai spus, o spun și acum: Dacă vă propovăduiește cineva o evanghelie deosebită de aceea pe care aţi primit-o, să fie anatema!         10    Caut eu oare, în clipa aceasta, să capăt bunăvoinţa oamenilor sau bunăvoinţa lui Dumnezeu? Sau caut să plac oamenilor? Dacă aș mai căuta să plac oamenilor, n-aș fi robul lui Hristos.         11    Fraţilor, vă mărturisesc că Evanghelia propovăduită de mine nu este de obârșie omenească,         12    pentru că n-am primit-o, nici n-am învăţat-o de la vreun om, ci prin descoperirea lui Isus Hristos.         13    Aţi auzit, în adevăr, care era purtarea mea de altădată, în religia iudeilor. Cum, adică, prigoneam peste măsură de mult Biserica lui Dumnezeu și făceam prăpăd în ea         14    și cum eram mai înaintat în religia iudeilor decât mulţi din neamul meu de o vârstă cu mine. Eram însufleţit de o râvnă nespus de mare pentru datinile strămoșești.         15    Dar, când Dumnezeu, care m-a pus deoparte din pântecele maicii mele și m-a chemat prin harul Său, a găsit cu cale         16    să descopere în mine pe Fiul Său, ca să-L vestesc între neamuri, îndată n-am întrebat pe niciun om,         17    nici nu m-am suit la Ierusalim, la cei ce au fost apostoli înainte de mine, ci m-am dus în Arabia. Apoi m-am întors din nou la Damasc.         18    După trei ani, m-am suit la Ierusalim să fac cunoștinţă cu Chifa și am rămas la el cincisprezece zile.         19    Dar n-am văzut pe niciunul altul dintre apostoli decât pe Iacov, fratele Domnului.         20    În cele ce vă scriu, iată, înaintea lui Dumnezeu, nu mint.         21    După aceea m-am dus în ţinuturile Siriei și Ciliciei.         22    Și eram încă necunoscut la faţă Bisericilor lui Hristos care sunt în Iudeea.         23    Ele auzeau doar spunându-se: „Cel ce ne prigonea odinioară acum propovăduiește credinţa pe care căuta s-o nimicească odinioară.”         24    Și slăveau pe Dumnezeu din pricina mea.          
