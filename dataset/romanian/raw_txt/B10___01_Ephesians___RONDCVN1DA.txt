						   Efeseni 1        1    Pavel, apostol al lui Isus Hristos, prin voia lui Dumnezeu, către sfinţii care sunt în Efes și credincioșii în Hristos Isus:         2    Har și pace de la Dumnezeu, Tatăl nostru, și de la Domnul Isus Hristos.         3    Binecuvântat să fie Dumnezeu, Tatăl Domnului nostru, Isus Hristos, care ne-a binecuvântat cu tot felul de binecuvântări duhovnicești, în locurile cerești, în Hristos.         4    În El, Dumnezeu ne-a ales înainte de întemeierea lumii, ca să fim sfinţi și fără prihană înaintea Lui, după ce, în dragostea Lui,         5    ne-a rânduit mai dinainte să fim înfiaţi prin Isus Hristos, după buna plăcere a voiei Sale,         6    spre lauda slavei harului Său, pe care ni l-a dat în Preaiubitul Lui.         7    În El avem răscumpărarea, prin sângele Lui, iertarea păcatelor, după bogăţiile harului Său         8    pe care l-a răspândit din belșug peste noi prin orice fel de înţelepciune și de pricepere;         9    căci a binevoit să ne descopere taina voiei Sale după planul pe care-l alcătuise în Sine Însuși,         10    ca să-l aducă la îndeplinire la împlinirea vremurilor, spre a-Și uni iarăși într-unul în Hristos toate lucrurile: cele din ceruri și cele de pe pământ.         11    În El am fost făcuţi și moștenitori, fiind rânduiţi mai dinainte, după hotărârea Aceluia care face toate după sfatul voiei Sale,         12    ca să slujim de laudă slavei Sale, noi, care mai dinainte am nădăjduit în Hristos.         13    Și voi, după ce aţi auzit cuvântul adevărului (Evanghelia mântuirii voastre), aţi crezut în El și aţi fost pecetluiţi cu Duhul Sfânt, care fusese făgăduit         14    și care este o arvună a moștenirii noastre, pentru răscumpărarea celor câștigaţi de Dumnezeu, spre lauda slavei Lui.         15    De aceea și eu, de când am auzit despre credinţa în Domnul Isus care este în voi și despre dragostea voastră pentru toţi sfinţii,         16    nu încetez să aduc mulţumiri pentru voi, când vă pomenesc în rugăciunile mele.         17    Și mă rog ca Dumnezeul Domnului nostru Isus Hristos, Tatăl slavei, să vă dea un duh de înţelepciune și de descoperire în cunoașterea Lui         18    și să vă lumineze ochii inimii, ca să pricepeţi care este nădejdea chemării Lui, care este bogăţia slavei moștenirii Lui în sfinţi         19    și care este faţă de noi, credincioșii, nemărginita mărime a puterii Sale, după lucrarea puterii tăriei Lui,         20    pe care a desfășurat-o în Hristos, prin faptul că L-a înviat din morţi și L-a pus să șadă la dreapta Sa, în locurile cerești,         21    mai presus de orice domnie, de orice stăpânire, de orice putere, de orice dregătorie și de orice nume care se poate numi nu numai în veacul acesta, ci și în cel viitor.         22    El I-a pus totul sub picioare și L-a dat căpetenie peste toate lucrurile Bisericii,         23    care este trupul Lui, plinătatea Celui ce împlinește totul în toţi.          
