						   Efeseni 2        1    Voi eraţi morţi în greșelile și în păcatele voastre,         2    în care trăiaţi odinioară după mersul lumii acesteia, după domnul puterii văzduhului, a duhului care lucrează acum în fiii neascultării.         3    Între ei eram și noi toţi odinioară, când trăiam în poftele firii noastre pământești, când făceam voile firii pământești și ale gândurilor noastre și eram din fire copii ai mâniei, ca și ceilalţi.         4    Dar Dumnezeu, care este bogat în îndurare, pentru dragostea cea mare cu care ne-a iubit,         5    măcar că eram morţi în greșelile noastre, ne-a adus la viaţă împreună cu Hristos (prin har sunteţi mântuiţi).         6    El ne-a înviat împreună și ne-a pus să ședem împreună în locurile cerești, în Hristos Isus,         7    ca să arate în veacurile viitoare nemărginita bogăţie a harului Său, în bunătatea Lui faţă de noi în Hristos Isus.         8    Căci prin har aţi fost mântuiţi, prin credinţă. Și aceasta nu vine de la voi, ci este darul lui Dumnezeu.         9    Nu prin fapte, ca să nu se laude nimeni.         10    Căci noi suntem lucrarea Lui și am fost zidiţi în Hristos Isus pentru faptele bune pe care le-a pregătit Dumnezeu mai dinainte ca să umblăm în ele.         11    De aceea, voi, care altădată eraţi neamuri din naștere, numiţi netăiaţi împrejur de către aceia care se cheamă tăiaţi împrejur și care sunt tăiaţi împrejur în trup de mâna omului,         12    aduceţi-vă aminte că în vremea aceea eraţi fără Hristos, fără drept de cetăţenie în Israel, străini de legămintele făgăduinţei, fără nădejde și fără Dumnezeu în lume.         13    Dar acum, în Hristos Isus, voi, care odinioară eraţi depărtaţi, aţi fost apropiaţi prin sângele lui Hristos.         14    Căci El este pacea noastră, care din doi a făcut unul și a surpat zidul de la mijloc care-i despărţea         15    și, în trupul Lui, a înlăturat vrăjmășia dintre ei, Legea poruncilor, în orânduirile ei, ca să facă pe cei doi să fie în El Însuși un singur om nou, făcând astfel pace,         16    și a împăcat pe cei doi cu Dumnezeu într-un singur trup, prin cruce, prin care a nimicit vrăjmășia.         17    El a venit astfel să aducă vestea bună a păcii vouă, celor ce eraţi departe, și pace celor ce erau aproape.         18    Căci prin El și unii, și alţii avem intrare la Tatăl, într-un Duh.         19    Așadar, voi nu mai sunteţi nici străini, nici oaspeţi ai casei, ci sunteţi împreună-cetăţeni cu sfinţii, oameni din casa lui Dumnezeu,         20    fiind zidiţi pe temelia apostolilor și prorocilor, piatra din capul unghiului fiind Isus Hristos.         21    În El toată clădirea, bine închegată, crește ca să fie un Templu sfânt în Domnul.         22    Și prin El și voi sunteţi zidiţi împreună, ca să fiţi un locaș al lui Dumnezeu, prin Duhul.          
