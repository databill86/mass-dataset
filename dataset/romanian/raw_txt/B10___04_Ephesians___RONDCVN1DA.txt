						   Efeseni 4        1    Vă sfătuiesc dar eu, cel întemniţat pentru Domnul, să vă purtaţi într-un chip vrednic de chemarea pe care aţi primit-o,         2    cu toată smerenia și blândeţea, cu îndelungă răbdare; îngăduiţi-vă unii pe alţii în dragoste         3    și căutaţi să păstraţi unirea Duhului prin legătura păcii.         4    Este un singur trup, un singur Duh, după cum și voi aţi fost chemaţi la o singură nădejde a chemării voastre.         5    Este un singur Domn, o singură credinţă, un singur botez.         6    Este un singur Dumnezeu și Tată al tuturor, care este mai presus de toţi, care lucrează prin toţi și care este în toţi.         7    Dar fiecăruia din noi harul i-a fost dat după măsura darului lui Hristos.         8    De aceea este zis: „S-a suit sus, a luat robia roabă și a dat daruri oamenilor.”         9    Și acest: „S-a suit” ce înseamnă decât că înainte Se coborâse în părţile mai de jos ale pământului?         10    Cel ce S-a coborât este același cu Cel ce S-a suit mai presus de toate cerurile, ca să umple toate lucrurile.         11    Și El a dat pe unii apostoli, pe alţii proroci, pe alţii evangheliști, pe alţii păstori și învăţători         12    pentru desăvârșirea sfinţilor, în vederea lucrării de slujire, pentru zidirea trupului lui Hristos,         13    până vom ajunge toţi la unirea credinţei și a cunoștinţei Fiului lui Dumnezeu, la starea de om mare, la înălţimea staturii plinătăţii lui Hristos;         14    ca să nu mai fim copii, plutind încoace și încolo, purtaţi de orice vânt de învăţătură, prin viclenia oamenilor și prin șiretenia lor în mijloacele de amăgire,         15    ci, credincioși adevărului, în dragoste, să creștem în toate privinţele, ca să ajungem la Cel ce este Capul, Hristos.         16    Din El, tot trupul, bine închegat și strâns legat prin ceea ce dă fiecare încheietură, își primește creșterea potrivit cu lucrarea fiecărei părţi în măsura ei și se zidește în dragoste.         17    Iată dar ce vă spun și mărturisesc eu în Domnul: să nu mai trăiţi cum trăiesc păgânii, în deșertăciunea gândurilor lor,         18    având mintea întunecată, fiind străini de viaţa lui Dumnezeu, din pricina neștiinţei în care se află în urma împietririi inimii lor.         19    Ei și-au pierdut orice pic de simţire, s-au dedat la desfrânare și săvârșesc cu lăcomie orice fel de necurăţie.         20    Dar voi n-aţi învăţat așa pe Hristos;         21    dacă, cel puţin, L-aţi ascultat și dacă, potrivit adevărului care este în Isus, aţi fost învăţaţi         22    cu privire la felul vostru de viaţă din trecut, să vă dezbrăcaţi de omul cel vechi care se strică după poftele înșelătoare         23    și să vă înnoiţi în duhul minţii voastre         24    și să vă îmbrăcaţi în omul cel nou, făcut după chipul lui Dumnezeu, de o neprihănire și sfinţenie pe care o dă adevărul.         25    De aceea, lăsaţi-vă de minciună: „Fiecare dintre voi să spună aproapelui său adevărul”, pentru că suntem mădulare unii altora.         26    „Mâniaţi-vă și nu păcătuiţi.” Să n-apună soarele peste mânia voastră         27    și să nu daţi prilej diavolului.         28    Cine fura să nu mai fure, ci mai degrabă să lucreze cu mâinile lui la ceva bun, ca să aibă ce să dea celui lipsit.         29    Niciun cuvânt stricat să nu vă iasă din gură, ci unul bun, pentru zidire, după cum e nevoie ca să dea har celor ce-l aud.         30    Să nu întristaţi pe Duhul Sfânt al lui Dumnezeu, prin care aţi fost pecetluiţi pentru ziua răscumpărării.         31    Orice amărăciune, orice iuţime, orice mânie, orice strigare, orice clevetire și orice fel de răutate să piară din mijlocul vostru.         32    Dimpotrivă, fiţi buni unii cu alţii, miloși și iertaţi-vă unul pe altul, cum v-a iertat și Dumnezeu pe voi în Hristos.          
