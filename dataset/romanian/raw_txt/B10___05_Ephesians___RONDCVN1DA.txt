						   Efeseni 5        1    Urmaţi dar pilda lui Dumnezeu ca niște copii preaiubiţi.         2    Trăiţi în dragoste, după cum și Hristos ne-a iubit și S-a dat pe Sine pentru noi „ca un prinos și ca o jertfă de bun miros” lui Dumnezeu.         3    Curvia sau orice altfel de necurăţie, sau lăcomia de avere nici să nu fie pomenite între voi, așa cum se cuvine unor sfinţi.         4    Să nu se audă nici cuvinte porcoase, nici vorbe nechibzuite, nici glume proaste, care nu sunt cuviincioase, ci mai degrabă cuvinte de mulţumire.         5    Căci știţi bine că niciun curvar, niciun stricat, niciun lacom de avere, care este un închinător la idoli, n-are parte de moștenire în Împărăţia lui Hristos și a lui Dumnezeu.         6    Nimeni să nu vă înșele cu vorbe deșarte, căci din pricina acestor lucruri vine mânia lui Dumnezeu peste oamenii neascultători.         7    Să nu vă întovărășiţi dar deloc cu ei.         8    Odinioară eraţi întuneric, dar acum sunteţi lumină în Domnul. Umblaţi deci ca niște copii ai luminii.         9    Căci roada luminii stă în orice bunătate, în neprihănire și în adevăr.         10    Cercetaţi ce este plăcut înaintea Domnului         11    și nu luaţi deloc parte la lucrările neroditoare ale întunericului, ba încă mai degrabă osândiţi-le.         12    Căci e rușine numai să spunem ce fac ei în ascuns.         13    Dar toate aceste lucruri, când sunt osândite de lumină, sunt date la iveală; pentru că ceea ce scoate totul la iveală este lumina.         14    De aceea zice: „Deșteaptă-te tu, care dormi, scoală-te din morţi, și Hristos te va lumina.”         15    Luaţi seama deci să umblaţi cu băgare de seamă, nu ca niște neînţelepţi, ci ca niște înţelepţi.         16    Răscumpăraţi vremea, căci zilele sunt rele.         17    De aceea nu fiţi nepricepuţi, ci înţelegeţi care este voia Domnului.         18    Nu vă îmbătaţi de vin, aceasta este destrăbălare. Dimpotrivă, fiţi plini de Duh.         19    Vorbiţi între voi cu psalmi, cu cântări de laudă și cu cântări duhovnicești și cântaţi și aduceţi din toată inima laudă Domnului.         20    Mulţumiţi totdeauna lui Dumnezeu Tatăl pentru toate lucrurile în Numele Domnului nostru Isus Hristos.         21    Supuneţi-vă unii altora în frica lui Hristos.         22    Nevestelor, fiţi supuse bărbaţilor voștri ca Domnului,         23    căci bărbatul este capul nevestei, după cum și Hristos este capul Bisericii, El, Mântuitorul trupului.         24    Și, după cum Biserica este supusă lui Hristos, tot așa și nevestele să fie supuse bărbaţilor lor în toate lucrurile.         25    Bărbaţilor, iubiţi-vă nevestele cum a iubit și Hristos Biserica și S-a dat pe Sine pentru ea,         26    ca s-o sfinţească, după ce a curăţit-o prin botezul cu apă prin Cuvânt,         27    ca să înfăţișeze înaintea Lui această Biserică, slăvită, fără pată, fără zbârcitură sau altceva de felul acesta, ci sfântă și fără prihană.         28    Tot așa trebuie să-și iubească și bărbaţii nevestele, ca pe trupurile lor. Cine își iubește nevasta se iubește pe sine însuși.         29    Căci nimeni nu și-a urât vreodată trupul lui, ci îl hrănește, îl îngrijește cu drag, ca și Hristos Biserica;         30    pentru că noi suntem mădulare ale trupului Lui, carne din carnea Lui și os din oasele Lui.         31    „De aceea va lăsa omul pe tatăl său și pe mama sa și se va lipi de nevastă-sa, și cei doi vor fi un singur trup.”         32    Taina aceasta este mare (vorbesc despre Hristos și despre Biserică).         33    Încolo, fiecare din voi să-și iubească nevasta ca pe sine; și nevasta să se teamă de bărbat.          
