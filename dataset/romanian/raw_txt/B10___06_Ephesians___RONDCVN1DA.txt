						   Efeseni 6        1    Copii, ascultaţi în Domnul de părinţii voștri, căci este drept.         2    „Să cinstești pe tatăl tău și pe mama ta” – este cea dintâi poruncă însoţită de o făgăduinţă –         3    „ca să fii fericit și să trăiești multă vreme pe pământ.”         4    Și voi, părinţilor, nu întărâtaţi la mânie pe copiii voștri, ci creșteţi-i în mustrarea și învăţătura Domnului.         5    Robilor, ascultaţi de stăpânii voștri pământești cu frică și cutremur, în curăţie de inimă, ca de Hristos.         6    Slujiţi-le nu numai când sunteţi sub ochii lor, ca și cum aţi vrea să plăceţi oamenilor, ci ca niște robi ai lui Hristos, care fac din inimă voia lui Dumnezeu.         7    Slujiţi-le cu bucurie, ca Domnului, iar nu oamenilor,         8    căci știţi că fiecare, fie rob, fie slobod, va primi răsplată de la Domnul, după binele pe care-l va fi făcut.         9    Și voi, stăpânilor, purtaţi-vă la fel cu ei; feriţi-vă de ameninţări, ca unii care știţi că Stăpânul lor și al vostru este în cer și că înaintea Lui nu se are în vedere faţa omului.         10    Încolo, fraţilor, întăriţi-vă în Domnul și în puterea tăriei Lui.         11    Îmbrăcaţi-vă cu toată armătura lui Dumnezeu, ca să puteţi ţine piept împotriva uneltirilor diavolului.         12    Căci noi n-avem de luptat împotriva cărnii și sângelui, ci împotriva căpeteniilor, împotriva domniilor, împotriva stăpânitorilor întunericului acestui veac, împotriva duhurilor răutăţii care sunt în locurile cerești.         13    De aceea, luaţi toată armătura lui Dumnezeu, ca să vă puteţi împotrivi în ziua cea rea și să rămâneţi în picioare după ce veţi fi biruit totul.         14    Staţi gata dar, având mijlocul încins cu adevărul, îmbrăcaţi cu platoșa neprihănirii,         15    având picioarele încălţate cu râvna Evangheliei păcii.         16    Pe deasupra tuturor acestora, luaţi scutul credinţei cu care veţi putea stinge toate săgeţile arzătoare ale celui rău.         17    Luaţi și coiful mântuirii și sabia Duhului, care este Cuvântul lui Dumnezeu.         18    Faceţi în toată vremea, prin Duhul, tot felul de rugăciuni și cereri. Vegheaţi la aceasta cu toată stăruinţa și rugăciune pentru toţi sfinţii         19    și pentru mine, ca, ori de câte ori îmi deschid gura, să mi se dea cuvânt, ca să fac cunoscută cu îndrăzneală taina Evangheliei,         20    al cărei sol în lanţuri sunt; pentru ca, zic, să vorbesc cu îndrăzneală, cum trebuie să vorbesc.         21    Acum, ca să știţi și voi despre mine, Tihic, preaiubitul frate și slujitor credincios în Domnul, vă va face cunoscut totul.         22    Vi l-am trimis înadins, ca să luaţi cunoștinţă despre starea noastră și să vă îmbărbăteze inimile.         23    Pace fraţilor și dragoste împreună cu credinţa, din partea lui Dumnezeu Tatăl și din partea Domnului Isus Hristos!         24    Harul să fie cu toţi cei ce iubesc pe Domnul nostru Isus Hristos în curăţie. Amin.          
