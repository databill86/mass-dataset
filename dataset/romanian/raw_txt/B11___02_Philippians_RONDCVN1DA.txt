						   Filipeni 2        1    Deci, dacă este vreo îndemnare în Hristos, dacă este vreo mângâiere în dragoste, dacă este vreo legătură a Duhului, dacă este vreo milostivire și vreo îndurare,         2    faceţi-mi bucuria deplină și aveţi o simţire, o dragoste, un suflet și un gând.         3    Nu faceţi nimic din duh de ceartă sau din slavă deșartă; ci, în smerenie, fiecare să privească pe altul mai presus de el însuși.         4    Fiecare din voi să se uite nu la foloasele lui, ci și la foloasele altora.         5    Să aveţi în voi gândul acesta, care era și în Hristos Isus:         6    El, măcar că avea chipul lui Dumnezeu, totuși n-a crezut ca un lucru de apucat să fie deopotrivă cu Dumnezeu,         7    ci S-a dezbrăcat pe Sine Însuși și a luat un chip de rob, făcându-Se asemenea oamenilor.         8    La înfăţișare a fost găsit ca un om, S-a smerit și S-a făcut ascultător până la moarte, și încă moarte de cruce.         9    De aceea și Dumnezeu L-a înălţat nespus de mult și I-a dat Numele care este mai presus de orice nume;         10    pentru ca, în Numele lui Isus, să se plece orice genunchi al celor din ceruri, de pe pământ și de sub pământ         11    și orice limbă să mărturisească, spre slava lui Dumnezeu Tatăl, că Isus Hristos este Domnul.         12    Astfel dar, preaiubiţilor, după cum totdeauna aţi fost ascultători, duceţi până la capăt mântuirea voastră, cu frică și cutremur, nu numai când sunt eu de faţă, ci cu mult mai mult acum, în lipsa mea.         13    Căci Dumnezeu este Acela care lucrează în voi și vă dă, după plăcerea Lui, și voinţa, și înfăptuirea.         14    Faceţi toate lucrurile fără cârtiri și fără șovăieli,         15    ca să fiţi fără prihană și curaţi, copii ai lui Dumnezeu, fără vină, în mijlocul unui neam ticălos și stricat, în care străluciţi ca niște lumini în lume,         16    ţinând sus Cuvântul vieţii; așa ca, în ziua lui Hristos, să mă pot lăuda că n-am alergat, nici nu m-am ostenit în zadar.         17    Și chiar dacă va trebui să fiu turnat ca o jertfă de băutură peste jertfa și slujba credinţei voastre, eu mă bucur, și mă bucur cu voi toţi.         18    Tot așa și voi, bucuraţi-vă, și bucuraţi-vă împreună cu mine.         19    Nădăjduiesc în Domnul Isus să vă trimit în curând pe Timotei, ca să fiu și eu cu inimă bună când o să am știri despre voi.         20    Căci n-am pe nimeni care să-mi împărtășească simţirile ca el și să se îngrijească într-adevăr de starea voastră.         21    Ce-i drept, toţi umblă după foloasele lor, și nu după ale lui Isus Hristos.         22    Știţi râvna lui încercată; cum, ca un copil cu tatăl lui, a lucrat ca un rob împreună cu mine pentru înaintarea Evangheliei.         23    Pe el dar nădăjduiesc să vi-l trimit, de îndată ce voi vedea ce întorsătură vor lua lucrurile cu privire la mine.         24    Și am încredere în Domnul că în curând voi veni și eu.         25    Am socotit de trebuinţă să vă trimit pe Epafrodit, fratele și tovarășul meu de lucru și de luptă, trimisul și slujitorul vostru pentru nevoile mele.         26    Căci dorea fierbinte să vă vadă pe toţi și era foarte mâhnit pentru că aflaserăţi că a fost bolnav.         27    Ce-i drept, a fost bolnav și foarte aproape de moarte, dar Dumnezeu a avut milă de el. Și nu numai de el, ci și de mine, ca să n-am întristare peste întristare.         28    L-am trimis dar cu atât mai în grabă, ca să-l vedeţi și să vă bucuraţi iarăși și să fiu și eu mai puţin mâhnit.         29    Primiţi-l deci în Domnul, cu toată bucuria și preţuiţi pe astfel de oameni.         30    Căci pentru lucrul lui Hristos a fost el aproape de moarte și și-a pus viaţa în joc, ca să împlinească ce lipsea slujbei voastre pentru mine.          
