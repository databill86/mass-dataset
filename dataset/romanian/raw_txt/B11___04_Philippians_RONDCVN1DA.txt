						   Filipeni 4        1    De aceea, preaiubiţii și mult doriţii mei fraţi, bucuria și cununa mea, rămâneţi astfel tari în Domnul, preaiubiţilor!         2    Îndemn pe Evodia și îndemn pe Sintichia să fie cu un gând în Domnul.         3    Și pe tine, adevărat tovarăș de jug, te rog să vii în ajutorul femeilor acestora care au lucrat împreună cu mine pentru Evanghelie, cu Clement și cu ceilalţi tovarăși de lucru ai mei, ale căror nume sunt scrise în cartea vieţii.         4    Bucuraţi-vă totdeauna în Domnul! Iarăși zic: Bucuraţi-vă!         5    Blândeţea voastră să fie cunoscută de toţi oamenii. Domnul este aproape.         6    Nu vă îngrijoraţi de nimic, ci, în orice lucru, aduceţi cererile voastre la cunoștinţa lui Dumnezeu, prin rugăciuni și cereri, cu mulţumiri.         7    Și pacea lui Dumnezeu, care întrece orice pricepere, vă va păzi inimile și gândurile în Hristos Isus.         8    Încolo, fraţii mei, tot ce este adevărat, tot ce este vrednic de cinste, tot ce este drept, tot ce este curat, tot ce este vrednic de iubit, tot ce este vrednic de primit, orice faptă bună și orice laudă, aceea să vă însufleţească.         9    Ce aţi învăţat, ce aţi primit și auzit de la mine și ce aţi văzut în mine, faceţi. Și Dumnezeul păcii va fi cu voi.         10    Am avut o mare bucurie în Domnul, că, în sfârșit, aţi putut să vă înnoiţi iarăși simţămintele voastre faţă de mine. Vă gândeaţi voi la așa ceva, dar vă lipsea prilejul.         11    Nu zic lucrul acesta având în vedere nevoile mele; căci m-am deprins să fiu mulţumit cu starea în care mă găsesc.         12    Știu să trăiesc smerit și știu să trăiesc în belșug. În totul și pretutindeni m-am deprins să fiu sătul și flămând, să fiu în belșug și să fiu în lipsă.         13    Pot totul în Hristos, care mă întărește.         14    Dar bine aţi făcut că aţi luat parte la strâmtorarea mea.         15    Știţi voi înșivă, filipenilor, că, la începutul Evangheliei, când am plecat din Macedonia, nicio Biserică n-a avut legătură cu mine în ceea ce privește „darea” și „primirea” afară de voi.         16    Căci mi-aţi trimis în Tesalonic, o dată și chiar de două ori, ceva pentru nevoile mele.         17    Nu că umblu după daruri. Dimpotrivă, umblu după câștigul care prisosește în folosul vostru.         18    Am de toate și sunt în belșug. Sunt bogat de când am primit prin Epafrodit ce mi-aţi trimis…, un miros de bună mireasmă, o jertfă bine primită și plăcută lui Dumnezeu.         19    Și Dumnezeul meu să îngrijească de toate trebuinţele voastre, după bogăţia Sa, în slavă, în Isus Hristos.         20    A lui Dumnezeu și Tatăl nostru să fie slava în vecii vecilor! Amin.         21    Spuneţi sănătate fiecărui sfânt în Hristos Isus. Fraţii care sunt cu mine vă trimit sănătate.         22    Toţi sfinţii vă trimit sănătate, mai ales cei din casa Cezarului.         23    Harul Domnului Isus Hristos să fie cu voi cu toţi! Amin.          
