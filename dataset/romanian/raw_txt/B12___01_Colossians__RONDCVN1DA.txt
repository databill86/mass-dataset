						   Coloseni 1        1    Pavel, apostol al lui Isus Hristos prin voia lui Dumnezeu, și fratele Timotei,         2    către sfinţii și fraţii credincioși în Hristos, care sunt în Colose: Har și pace de la Dumnezeu, Tatăl nostru, și de la Domnul Isus Hristos.         3    Mulţumim lui Dumnezeu, Tatăl Domnului nostru Isus Hristos, căci ne rugăm neîncetat pentru voi,         4    și am auzit despre credinţa voastră în Hristos Isus și despre dragostea pe care o aveţi faţă de toţi sfinţii         5    din pricina nădejdii care vă așteaptă în ceruri și despre care aţi auzit mai înainte în cuvântul adevărului Evangheliei,         6    care a ajuns până la voi și este în toată lumea, unde dă roade și merge crescând, ca și între voi. Și aceasta, din ziua în care aţi auzit și aţi cunoscut harul lui Dumnezeu, în adevăr,         7    cum aţi învăţat de la Epafras, preaiubitul nostru tovarăș de slujbă. El este un credincios slujitor al lui Hristos pentru voi         8    și ne-a vorbit despre dragostea voastră în Duhul.         9    De aceea și noi, din ziua când am auzit aceste lucruri, nu încetăm să ne rugăm pentru voi și să cerem să vă umpleţi de cunoștinţa voiei Lui, în orice fel de înţelepciune și pricepere duhovnicească;         10    pentru ca astfel să vă purtaţi într-un chip vrednic de Domnul, ca să-I fiţi plăcuţi în orice lucru, aducând roade în tot felul de fapte bune și crescând în cunoștinţa lui Dumnezeu,         11    întăriţi cu toată puterea, potrivit cu tăria slavei Lui, pentru orice răbdare și îndelungă răbdare cu bucurie,         12    mulţumind Tatălui, care v-a învrednicit să aveţi parte de moștenirea sfinţilor, în lumină.         13    El ne-a izbăvit de sub puterea întunericului și ne-a strămutat în Împărăţia Fiului dragostei Lui,         14    în care avem răscumpărarea, prin sângele Lui, iertarea păcatelor.         15    El este chipul Dumnezeului celui nevăzut, Cel Întâi Născut din toată zidirea.         16    Pentru că prin El au fost făcute toate lucrurile care sunt în ceruri și pe pământ, cele văzute și cele nevăzute: fie scaune de domnii, fie dregătorii, fie domnii, fie stăpâniri. Toate au fost făcute prin El și pentru El.         17    El este mai înainte de toate lucrurile și toate se ţin prin El.         18    El este Capul trupului, al Bisericii. El este începutul, Cel Întâi Născut dintre cei morţi, pentru ca în toate lucrurile să aibă întâietate.         19    Căci Dumnezeu a vrut ca toată plinătatea să locuiască în El         20    și să împace totul cu Sine prin El, atât ce este pe pământ, cât și ce este în ceruri, făcând pace prin sângele crucii Lui.         21    Și pe voi, care odinioară eraţi străini și vrăjmași prin gândurile și prin faptele voastre rele, El v-a împăcat acum         22    prin trupul Lui de carne, prin moarte, ca să vă facă să vă înfăţișaţi înaintea Lui sfinţi, fără prihană și fără vină;         23    negreșit, dacă rămâneţi și mai departe întemeiaţi și neclintiţi în credinţă, fără să vă abateţi de la nădejdea Evangheliei pe care aţi auzit-o, care a fost propovăduită oricărei făpturi de sub cer și al cărei slujitor am fost făcut eu, Pavel.         24    Mă bucur acum în suferinţele mele pentru voi; și în trupul meu împlinesc ce lipsește suferinţelor lui Hristos, pentru trupul Lui, care este Biserica.         25    Slujitorul ei am fost făcut eu, după isprăvnicia pe care mi-a dat-o Dumnezeu pentru voi, ca să întregesc Cuvântul lui Dumnezeu.         26    Vreau să zic: taina ţinută ascunsă din veșnicii și în toate veacurile, dar descoperită acum sfinţilor Lui,         27    cărora Dumnezeu a voit să le facă cunoscut care este bogăţia slavei tainei acesteia între neamuri, și anume Hristos în voi, nădejdea slavei.         28    Pe El Îl propovăduim noi și sfătuim pe orice om și învăţăm pe orice om în toată înţelepciunea, ca să înfăţișăm pe orice om desăvârșit în Hristos Isus.         29    Iată la ce lucrez eu și mă lupt după lucrarea puterii Lui, care lucrează cu tărie în mine.          
