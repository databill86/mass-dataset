						   Coloseni 3        1    Dacă, deci, aţi înviat împreună cu Hristos, să umblaţi după lucrurile de sus, unde Hristos șade la dreapta lui Dumnezeu.         2    Gândiţi-vă la lucrurile de sus, nu la cele de pe pământ.         3    Căci voi aţi murit, și viaţa voastră este ascunsă cu Hristos în Dumnezeu.         4    Când Se va arăta Hristos, viaţa voastră, atunci vă veţi arăta și voi împreună cu El în slavă.         5    De aceea, omorâţi mădularele voastre care sunt pe pământ: curvia, necurăţia, patima, pofta rea și lăcomia, care este o închinare la idoli.         6    Din pricina acestor lucruri vine mânia lui Dumnezeu peste fiii neascultării.         7    Din numărul lor eraţi și voi odinioară, când trăiaţi în aceste păcate.         8    Dar acum lăsaţi-vă de toate aceste lucruri: de mânie, de vrăjmășie, de răutate, de clevetire, de vorbele rușinoase care v-ar putea ieși din gură.         9    Nu vă minţiţi unii pe alţii, întrucât v-aţi dezbrăcat de omul cel vechi, cu faptele lui,         10    și v-aţi îmbrăcat cu omul cel nou, care se înnoiește spre cunoștinţă, după chipul Celui ce l-a făcut.         11    Aici nu mai este nici grec, nici iudeu, nici tăiere împrejur, nici netăiere împrejur, nici barbar, nici scit, nici rob, nici slobod, ci Hristos este totul și în toţi.         12    Astfel dar, ca niște aleși ai lui Dumnezeu, sfinţi și preaiubiţi, îmbrăcaţi-vă cu o inimă plină de îndurare, cu bunătate, cu smerenie, cu blândeţe, cu îndelungă răbdare.         13    Îngăduiţi-vă unii pe alţii și, dacă unul are pricină să se plângă de altul, iertaţi-vă unul pe altul. Cum v-a iertat Hristos, așa iertaţi-vă și voi.         14    Dar mai presus de toate acestea, îmbrăcaţi-vă cu dragostea, care este legătura desăvârșirii.         15    Pacea lui Hristos, la care aţi fost chemaţi ca să alcătuiţi un singur trup, să stăpânească în inimile voastre și fiţi recunoscători.         16    Cuvântul lui Hristos să locuiască din belșug în voi în toată înţelepciunea. Învăţaţi-vă și sfătuiţi-vă unii pe alţii cu psalmi, cu cântări de laudă și cu cântări duhovnicești, cântând lui Dumnezeu cu mulţumire în inima voastră.         17    Și orice faceţi, cu cuvântul sau cu fapta, să faceţi totul în Numele Domnului Isus și mulţumiţi, prin El, lui Dumnezeu Tatăl.         18    Nevestelor, fiţi supuse bărbaţilor voștri, cum se cuvine în Domnul.         19    Bărbaţilor, iubiţi-vă nevestele și nu ţineţi necaz pe ele.         20    Copii, ascultaţi de părinţii voștri în toate lucrurile, căci lucrul acesta place Domnului.         21    Părinţilor, nu întărâtaţi pe copiii voștri, ca să nu-și piardă nădejdea.         22    Robilor, ascultaţi în toate lucrurile pe stăpânii voștri pământești; nu numai când sunteţi sub ochii lor, ca cei ce caută să placă oamenilor, ci cu curăţie de inimă, ca unii care vă temeţi de Domnul.         23    Orice faceţi, să faceţi din toată inima, ca pentru Domnul, nu ca pentru oameni,         24    ca unii care știţi că veţi primi de la Domnul răsplata moștenirii. Voi slujiţi Domnului Hristos.         25    Căci cine umblă cu strâmbătate își va primi plata după strâmbătatea pe care a făcut-o; și nu se are în vedere faţa omului.          
