						   Coloseni 4        1    Stăpânilor, daţi robilor voștri ce le datoraţi și ce li se cuvine, căci știţi că și voi aveţi un Stăpân în cer.         2    Stăruiţi în rugăciune, vegheaţi în ea cu mulţumiri.         3    Rugaţi-vă totodată și pentru noi, ca Dumnezeu să ne deschidă o ușă pentru Cuvânt, ca să putem vesti taina lui Hristos pentru care, iată, mă găsesc în lanţuri:         4    ca s-o fac cunoscută așa cum trebuie să vorbesc despre ea.         5    Purtaţi-vă cu înţelepciune faţă de cei de afară; răscumpăraţi vremea.         6    Vorbirea voastră să fie totdeauna cu har, dreasă cu sare, ca să știţi cum trebuie să răspundeţi fiecăruia.         7    Tot ce este cu privire la mine vă va spune Tihic, fratele preaiubit și slujitorul credincios, tovarășul meu de slujbă în Domnul.         8    Vi l-am trimis înadins, ca să luaţi cunoștinţă despre starea noastră și să vă mângâie inimile.         9    L-am trimis împreună cu Onisim, fratele credincios și preaiubit, care este dintr-ai voștri. Ei vă vor spune tot ce se petrece pe aici.         10    Aristarh, tovarășul meu de temniţă, vă trimite sănătate; tot așa și Marcu, vărul lui Barnaba (cu privire la care aţi primit porunci… dacă vine la voi, să-l primiţi bine),         11    și Isus, zis Iust: ei sunt din numărul celor tăiaţi împrejur, și singurii care au lucrat împreună cu mine pentru Împărăţia lui Dumnezeu, oameni care mi-au fost de mângâiere.         12    Epafras, care este dintr-ai voștri, vă trimite sănătate. El, rob al lui Hristos, totdeauna se luptă pentru voi în rugăciunile sale, pentru ca, desăvârșiţi și deplin încredinţaţi, să stăruiţi în voia lui Dumnezeu.         13    Căci vă mărturisesc că are o mare râvnă pentru voi, pentru cei din Laodiceea și pentru cei din Ierapole.         14    Luca, doctorul preaiubit, și Dima vă trimit sănătate.         15    Spuneţi sănătate fraţilor din Laodiceea și lui Nimfa și Bisericii din casa lui.         16    După ce va fi citită această epistolă la voi, faceţi așa ca să fie citită și în Biserica laodiceenilor; și voi, la rândul vostru, să citiţi epistola care vă va veni din Laodiceea.         17    Și spuneţi lui Arhip: „Ia seama să împlinești bine slujba pe care ai primit-o în Domnul.”         18    Urarea de sănătate este cu mâna mea: Pavel. Aduceţi-vă aminte de lanţurile mele. Harul să fie cu voi! Amin.          
