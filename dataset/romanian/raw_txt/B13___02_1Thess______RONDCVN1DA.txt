						   1 Tesaloniceni 2        1    Voi înșivă știţi, fraţilor, că venirea noastră la voi n-a fost zadarnică.         2    După ce am suferit și am fost batjocoriţi în Filipi, cum știţi, am venit plini de încredere în Dumnezeul nostru să vă vestim Evanghelia lui Dumnezeu în mijlocul multor lupte.         3    Căci propovăduirea noastră nu se întemeiază nici pe rătăcire, nici pe necurăţie, nici pe viclenie.         4    Ci, fiindcă Dumnezeu ne-a găsit vrednici să ne încredinţeze Evanghelia, căutăm să vorbim așa ca să plăcem nu oamenilor, ci lui Dumnezeu, care ne cercetează inima.         5    În adevăr, cum bine știţi, niciodată n-am întrebuinţat vorbe măgulitoare, nici haina lăcomiei: martor este Dumnezeu.         6    N-am căutat slavă de la oameni: nici de la voi, nici de la alţii, deși, ca apostoli ai lui Hristos, am fi putut să cerem cinste.         7    Dimpotrivă, ne-am arătat blânzi în mijlocul vostru, ca o doică ce-și crește cu drag copiii.         8    Astfel, în dragostea noastră fierbinte pentru voi, eram gata să vă dăm nu numai Evanghelia lui Dumnezeu, dar chiar și viaţa noastră, atât de scumpi ne ajunseserăţi.         9    Vă aduceţi aminte, fraţilor, de osteneala și munca noastră. Cum lucram zi și noapte ca să nu fim sarcină niciunuia din voi și vă propovăduiam Evanghelia lui Dumnezeu.         10    Voi sunteţi martori și Dumnezeu, de asemenea, că am avut o purtare sfântă, dreaptă și fără prihană faţă de voi, care credeţi.         11    Știţi iarăși că am fost pentru fiecare din voi ca un tată cu copiii lui: vă sfătuiam, vă mângâiam și vă adeveream         12    să vă purtaţi într-un chip vrednic de Dumnezeu, care vă cheamă la Împărăţia și slava Sa.         13    De aceea mulţumim fără încetare lui Dumnezeu că, atunci când aţi primit Cuvântul lui Dumnezeu auzit de la noi, l-aţi primit nu ca pe cuvântul oamenilor, ci, așa cum și este în adevăr, ca pe Cuvântul lui Dumnezeu, care lucrează și în voi care credeţi.         14    Căci, fraţilor, voi aţi călcat pe urmele Bisericilor lui Dumnezeu care sunt în Hristos Isus, în Iudeea; pentru că și voi aţi suferit din partea celor de un neam cu voi aceleași rele pe care le-au suferit ele din partea iudeilor.         15    Iudeii aceștia au omorât pe Domnul Isus și pe proroci, pe noi ne-au prigonit, nu plac lui Dumnezeu și sunt vrăjmași tuturor oamenilor,         16    căci ne opresc să vorbim neamurilor ca să fie mântuite. Astfel, ei totdeauna pun vârf păcatelor lor. Dar, la urmă, i-a ajuns mânia lui Dumnezeu!         17    Noi, fraţilor, după ce am fost despărţiţi câtăva vreme de voi, cu faţa, dar nu cu inima, am avut cu atât mai mult dorinţa să vă vedem.         18    Astfel, o dată și chiar de două ori, am voit (eu, Pavel, cel puţin) să venim la voi, dar ne-a împiedicat Satana.         19    Căci cine este, în adevăr, nădejdea sau bucuria sau cununa noastră de slavă? Nu sunteţi voi înaintea Domnului nostru Isus Hristos, la venirea Lui?         20    Da, voi sunteţi slava și bucuria noastră.          
