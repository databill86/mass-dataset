						   1 Tesaloniceni 4        1    Încolo, fraţilor, fiindcă aţi învăţat de la noi cum să vă purtaţi și să fiţi plăcuţi lui Dumnezeu, și așa și faceţi, vă rugăm și vă îndemnăm în Numele Domnului Isus să sporiţi tot mai mult în privinţa aceasta.         2    Știţi, în adevăr, ce învăţături v-am dat prin Domnul Isus.         3    Voia lui Dumnezeu este sfinţirea voastră: să vă feriţi de curvie;         4    fiecare din voi să știe să-și stăpânească vasul în sfinţenie și cinste,         5    nu în aprinderea poftei, ca neamurile, care nu cunosc pe Dumnezeu.         6    Nimeni să nu fie cu vicleșug și cu nedreptate în treburi faţă de fratele său, pentru că Domnul pedepsește toate aceste lucruri, după cum v-am spus și v-am adeverit.         7    Căci Dumnezeu nu ne-a chemat la necurăţie, ci la sfinţire.         8    De aceea, cine nesocotește aceste învăţături nesocotește nu pe un om, ci pe Dumnezeu, care v-a dat și Duhul Său cel Sfânt.         9    Cât despre dragostea frăţească, n-aveţi nevoie să vă scriem, căci voi singuri aţi fost învăţaţi de Dumnezeu să vă iubiţi unii pe alţii,         10    și iubiţi în adevăr pe toţi fraţii care sunt în toată Macedonia. Dar vă îndemnăm, fraţilor, să sporiţi tot mai mult în ea.         11    Să căutaţi să trăiţi liniștiţi, să vă vedeţi de treburi și să lucraţi cu mâinile voastre, cum v-am sfătuit.         12    Și astfel să vă purtaţi cuviincios cu cei de afară și să n-aveţi trebuinţă de nimeni.         13    Nu voim, fraţilor, să fiţi în necunoștinţă despre cei ce au adormit, ca să nu vă întristaţi ca ceilalţi, care n-au nădejde.         14    Căci dacă credem că Isus a murit și a înviat, credem și că Dumnezeu va aduce înapoi împreună cu Isus pe cei ce au adormit în El.         15    Iată, în adevăr, ce vă spunem prin Cuvântul Domnului: noi cei vii, care vom rămâne până la venirea Domnului, nu vom lua-o înaintea celor adormiţi.         16    Căci Însuși Domnul, cu un strigăt, cu glasul unui arhanghel și cu trâmbiţa lui Dumnezeu, Se va coborî din cer și întâi vor învia cei morţi în Hristos.         17    Apoi, noi cei vii, care vom fi rămas, vom fi răpiţi toţi împreună cu ei în nori, ca să întâmpinăm pe Domnul în văzduh; și astfel vom fi totdeauna cu Domnul.         18    Mângâiaţi-vă dar unii pe alţii cu aceste cuvinte.          
