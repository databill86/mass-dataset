						   1 Tesaloniceni 5        1    Cât despre vremuri și soroace, n-aveţi trebuinţă să vi se scrie, fraţilor.         2    Pentru că voi înșivă știţi foarte bine că ziua Domnului va veni ca un hoţ noaptea.         3    Când vor zice: „Pace și liniște!”, atunci o prăpădenie neașteptată va veni peste ei, ca durerile nașterii peste femeia însărcinată, și nu va fi chip de scăpare.         4    Dar voi, fraţilor, nu sunteţi în întuneric, pentru ca ziua aceea să vă prindă ca un hoţ.         5    Voi toţi sunteţi fii ai luminii și fii ai zilei. Noi nu suntem ai nopţii, nici ai întunericului.         6    De aceea să nu dormim ca ceilalţi, ci să veghem și să fim treji.         7    Căci cei ce dorm, dorm noaptea și cei ce se îmbată, se îmbată noaptea.         8    Dar noi, care suntem fii ai zilei, să fim treji, să ne îmbrăcăm cu platoșa credinţei și a dragostei și să avem drept coif nădejdea mântuirii.         9    Fiindcă Dumnezeu nu ne-a rânduit la mânie, ci ca să căpătăm mântuirea prin Domnul nostru Isus Hristos,         10    care a murit pentru noi, pentru ca, fie că veghem, fie că dormim, să trăim împreună cu El.         11    De aceea, mângâiaţi-vă și întăriţi-vă unii pe alţii, cum și faceţi în adevăr.         12    Vă rugăm, fraţilor, să priviţi bine pe cei ce se ostenesc între voi, care vă cârmuiesc în Domnul și care vă sfătuiesc.         13    Să-i preţuiţi foarte mult, în dragoste, din pricina lucrării lor. Trăiţi în pace între voi.         14    Vă rugăm, de asemenea, fraţilor, să mustraţi pe cei ce trăiesc în neorânduială; să îmbărbătaţi pe cei deznădăjduiţi; să sprijiniţi pe cei slabi, să fiţi răbdători cu toţi.         15    Luaţi seama ca nimeni să nu întoarcă altuia rău pentru rău, ci căutaţi totdeauna să faceţi ce este bine atât între voi, cât și faţă de toţi.         16    Bucuraţi-vă întotdeauna.         17    Rugaţi-vă neîncetat.         18    Mulţumiţi lui Dumnezeu pentru toate lucrurile, căci aceasta este voia lui Dumnezeu, în Hristos Isus, cu privire la voi.         19    Nu stingeţi Duhul.         20    Nu dispreţuiţi prorociile.         21    Ci cercetaţi toate lucrurile și păstraţi ce este bun.         22    Feriţi-vă de orice se pare rău.         23    Dumnezeul păcii să vă sfinţească El Însuși pe deplin și duhul vostru, sufletul vostru și trupul vostru să fie păzite întregi, fără prihană la venirea Domnului nostru Isus Hristos.         24    Cel ce v-a chemat este credincios și va face lucrul acesta.         25    Fraţilor, rugaţi-vă pentru noi.         26    Spuneţi sănătate tuturor fraţilor cu o sărutare sfântă.         27    În Domnul vă rog fierbinte ca epistola aceasta să fie citită tuturor fraţilor.         28    Harul Domnului nostru Isus Hristos să fie cu voi cu toţi! Amin.          
