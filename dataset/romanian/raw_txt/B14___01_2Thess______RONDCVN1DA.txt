						   2 Tesaloniceni 1        1    Pavel, Silvan și Timotei, către Biserica tesalonicenilor, care este în Dumnezeu, Tatăl nostru, și în Domnul Isus Hristos:         2    Har și pace de la Dumnezeu, Tatăl nostru, și de la Domnul Isus Hristos!         3    Trebuie să mulţumim totdeauna lui Dumnezeu pentru voi, fraţilor, cum se și cuvine, pentru că credinţa voastră merge mereu crescând și dragostea fiecăruia din voi toţi faţă de ceilalţi se mărește tot mai mult.         4    De aceea ne lăudăm cu voi în Bisericile lui Dumnezeu pentru statornicia și credinţa voastră în toate prigonirile și necazurile pe care le suferiţi.         5    Aceasta este o dovadă lămurită despre dreapta judecată a lui Dumnezeu, întrucât veţi fi găsiţi vrednici de Împărăţia lui Dumnezeu, pentru care și suferiţi.         6    Fiindcă Dumnezeu găsește că este drept să dea întristare celor ce vă întristează         7    și să vă dea odihnă atât vouă, care sunteţi întristaţi, cât și nouă, la descoperirea Domnului Isus din cer, cu îngerii puterii Lui,         8    într-o flacără de foc, ca să pedepsească pe cei ce nu cunosc pe Dumnezeu și pe cei ce nu ascultă de Evanghelia Domnului nostru Isus Hristos.         9    Ei vor avea ca pedeapsă o pierzare veșnică de la faţa Domnului și de la slava puterii Lui,         10    când va veni în ziua aceea, ca să fie proslăvit în sfinţii Săi și privit cu uimire în toţi cei ce vor fi crezut; căci voi aţi crezut mărturisirea făcută de noi înaintea voastră.         11    De aceea ne rugăm necurmat pentru voi, ca Dumnezeul nostru să vă găsească vrednici de chemarea Lui și să împlinească în voi, cu putere, orice dorinţă de bunătate și orice lucrare izvorâtă din credinţă,         12    pentru ca Numele Domnului nostru Isus Hristos să fie proslăvit în voi și voi, în El, potrivit cu harul Dumnezeului nostru și al Domnului Isus Hristos.          
