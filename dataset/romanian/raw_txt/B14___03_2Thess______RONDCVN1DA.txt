						   2 Tesaloniceni 3        1    Încolo, fraţilor, rugaţi-vă pentru noi ca Cuvântul Domnului să se răspândească și să fie proslăvit, cum este la voi,         2    și să fim izbăviţi de oamenii nechibzuiţi și răi, căci nu toţi au credinţa.         3    Credincios este Domnul: El vă va întări și vă va păzi de cel rău.         4    Cu privire la voi, avem încredere în Domnul că faceţi și veţi face ce vă poruncim.         5    Domnul să vă îndrepte inimile spre dragostea lui Dumnezeu și spre răbdarea lui Hristos!         6    În Numele Domnului nostru Isus Hristos, vă poruncim, fraţilor, să vă depărtaţi de orice frate care trăiește în neorânduială, și nu după învăţăturile pe care le-aţi primit de la noi.         7    Voi înșivă știţi ce trebuie să faceţi ca să ne urmaţi; căci noi n-am trăit în neorânduială între voi.         8    N-am mâncat de pomană pâinea nimănui; ci, lucrând și ostenindu-ne, am muncit zi și noapte, ca să nu fim povară nimănui dintre voi.         9    Nu că n-am fi avut dreptul acesta, dar am vrut să vă dăm în noi înșine o pildă vrednică de urmat.         10    Căci, când eram la voi, vă spuneam lămurit: „Cine nu vrea să lucreze nici să nu mănânce.”         11    Auzim însă că unii dintre voi trăiesc în neorânduială, nu lucrează nimic, ci se ţin de nimicuri.         12    Îndemnăm pe oamenii aceștia și-i sfătuim, în Domnul nostru Isus Hristos, să-și mănânce pâinea lucrând în liniște.         13    Voi, fraţilor, să nu osteniţi în facerea binelui.         14    Și dacă n-ascultă cineva ce spunem noi în această epistolă, însemnaţi-vi-l și să n-aveţi niciun fel de legături cu el, ca să-i fie rușine.         15    Să nu-l socotiţi ca pe un vrăjmaș, ci să-l mustraţi ca pe un frate.         16    Însuși Domnul păcii să vă dea totdeauna pacea în orice fel. Domnul să fie cu voi cu toţi!         17    Urarea de sănătate este scrisă cu mâna mea: Pavel. Acesta este semnul în fiecare epistolă; așa scriu eu.         18    Harul Domnului nostru Isus Hristos să fie cu voi cu toţi! Amin.          
