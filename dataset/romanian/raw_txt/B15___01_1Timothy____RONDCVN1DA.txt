						   1 Timotei 1        1    Pavel, apostol al lui Isus Hristos prin porunca lui Dumnezeu, Mântuitorul nostru, și a Domnului Isus Hristos, nădejdea noastră,         2    către Timotei, adevăratul meu copil în credinţă: Har, îndurare și pace de la Dumnezeu, Tatăl nostru, și de la Hristos Isus, Domnul nostru!         3    După cum te-am rugat, la plecarea mea în Macedonia, să rămâi în Efes ca să poruncești unora să nu înveţe pe alţii altă învăţătură         4    și să nu se ţină de basme și de înșirări de neamuri fără sfârșit, care dau naștere mai mult la certuri de vorbe decât fac să înainteze lucrul lui Dumnezeu prin credinţă, așa fac și acum.         5    Ţinta poruncii este dragostea, care vine dintr-o inimă curată, dintr-un cuget bun și dintr-o credinţă neprefăcută.         6    Unii, fiindcă s-au depărtat de aceste lucruri, au rătăcit și s-au apucat de flecării.         7    Ei vor să fie învăţători ai Legii și nu știu nici măcar ce spun, nici ce urmăresc.         8    Noi știm că Legea este bună dacă cineva o întrebuinţează bine,         9    căci știm că Legea nu este făcută pentru cel neprihănit, ci pentru cei fărădelege și nesupuși, pentru cei nelegiuiţi și păcătoși, pentru cei fără evlavie, necuraţi, pentru ucigătorii de tată și ucigătorii de mamă, pentru ucigătorii de oameni,         10    pentru curvari, pentru sodomiţi, pentru vânzătorii de oameni, pentru cei mincinoși, pentru cei ce jură strâmb și pentru orice este împotriva învăţăturii sănătoase –         11    potrivit cu Evanghelia slavei fericitului Dumnezeu care mi-a fost încredinţată mie.         12    Mulţumesc lui Hristos Isus, Domnul nostru, care m-a întărit, că m-a socotit vrednic de încredere și m-a pus în slujba Lui,         13    măcar că mai înainte eram un hulitor, un prigonitor și batjocoritor. Dar am căpătat îndurare, pentru că lucram din neștiinţă, în necredinţă!         14    Și harul Domnului nostru s-a înmulţit peste măsură de mult împreună cu credinţa și cu dragostea care este în Hristos Isus.         15    O, adevărat și cu totul vrednic de primit este cuvântul care zice: „Hristos Isus a venit în lume ca să mântuiască pe cei păcătoși”, dintre care cel dintâi sunt eu.         16    Dar am căpătat îndurare, pentru ca Isus Hristos să-Și arate în mine, cel dintâi, toată îndelunga Lui răbdare, ca o pildă celor ce ar crede în El, în urmă, ca să capete viaţa veșnică.         17    A Împăratului veșniciilor, a nemuritorului, nevăzutului și singurului Dumnezeu să fie cinstea și slava în vecii vecilor! Amin.         18    Porunca pe care ţi-o dau, fiule Timotei, după prorociile făcute mai înainte despre tine, este ca prin ele să te lupţi lupta cea bună         19    și să păstrezi credinţa și un cuget curat, pe care unii le-au pierdut și au căzut din credinţă.         20    Din numărul lor sunt Imeneu și Alexandru, pe care i-am dat pe mâna Satanei, ca să se înveţe să nu hulească.          
