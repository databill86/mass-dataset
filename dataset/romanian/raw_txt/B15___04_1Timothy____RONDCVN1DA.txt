						   1 Timotei 4        1    Dar Duhul spune lămurit că, în vremurile din urmă, unii se vor lepăda de credinţă, ca să se alipească de duhuri înșelătoare și de învăţăturile dracilor,         2    abătuţi de făţărnicia unor oameni care vorbesc minciuni, însemnaţi cu fierul roșu în însuși cugetul lor.         3    Ei opresc căsătoria și întrebuinţarea bucatelor pe care Dumnezeu le-a făcut ca să fie luate cu mulţumiri de către cei ce cred și cunosc adevărul.         4    Căci orice făptură a lui Dumnezeu este bună și nimic nu este de lepădat, dacă se ia cu mulţumiri;         5    pentru că este sfinţit prin Cuvântul lui Dumnezeu și prin rugăciune.         6    Dacă vei pune în mintea fraţilor aceste lucruri, vei fi un bun slujitor al lui Hristos Isus, fiindcă te hrănești cu cuvintele credinţei și ale bunei învăţături pe care ai urmat-o până acum.         7    Ferește-te de basmele lumești și băbești. Caută să fii evlavios.         8    Căci deprinderea trupească este de puţin folos, pe când evlavia este folositoare în orice privinţă, întrucât ea are făgăduinţa vieţii de acum și a celei viitoare.         9    Iată un cuvânt adevărat și cu totul vrednic de primit!         10    Noi muncim, în adevăr, și ne luptăm pentru că ne-am pus nădejdea în Dumnezeul cel viu, care este Mântuitorul tuturor oamenilor și mai ales al celor credincioși.         11    Poruncește și învaţă aceste lucruri.         12    Nimeni să nu-ţi dispreţuiască tinereţea, ci fii o pildă pentru credincioși: în vorbire, în purtare, în dragoste, în credinţă, în curăţie.         13    Până voi veni, ia seama bine la citire, la îndemnare și la învăţătura pe care o dai altora.         14    Nu fi nepăsător de darul care este în tine, care ţi-a fost dat prin prorocie, cu punerea mâinilor de către ceata prezbiterilor.         15    Pune-ţi pe inimă aceste lucruri, îndeletnicește-te în totul cu ele, pentru ca înaintarea ta să fie văzută de toţi.         16    Fii cu luare aminte asupra ta însuţi și asupra învăţăturii pe care o dai altora; stăruiește în aceste lucruri, căci, dacă vei face așa, te vei mântui pe tine însuţi și pe cei ce te ascultă.          
