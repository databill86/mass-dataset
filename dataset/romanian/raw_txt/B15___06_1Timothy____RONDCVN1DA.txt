						   1 Timotei 6        1    Toţi cei ce sunt sub jugul robiei să socotească pe stăpânii lor vrednici de toată cinstea, ca Numele lui Dumnezeu și învăţătura să nu fie vorbite de rău.         2    Iar cei ce au stăpâni credincioși să nu-i dispreţuiască sub cuvânt că sunt fraţi, ci să le slujească și mai bine, tocmai fiindcă cei ce se bucură de binefacerile slujbei lor sunt credincioși și preaiubiţi. Învaţă pe oameni aceste lucruri și spune-le apăsat.         3    Dacă învaţă cineva pe oameni învăţătură deosebită și nu se ţine de cuvintele sănătoase ale Domnului nostru Isus Hristos și de învăţătura care duce la evlavie,         4    este plin de mândrie și nu știe nimic: ba încă are boala cercetărilor fără rost și a certurilor de cuvinte, din care se nasc pizma, certurile, clevetirile, bănuielile rele,         5    zadarnicele ciocniri de vorbe ale oamenilor stricaţi la minte, lipsiţi de adevăr și care cred că evlavia este un izvor de câștig. Ferește-te de astfel de oameni.         6    Negreșit, evlavia însoţită de mulţumire este un mare câștig.         7    Căci noi n-am adus nimic în lume și nici nu putem să luăm cu noi nimic din ea.         8    Dacă avem dar cu ce să ne hrănim și cu ce să ne îmbrăcăm, ne va fi de ajuns.         9    Cei ce vor să se îmbogăţească, dimpotrivă, cad în ispită, în laţ și în multe pofte nesăbuite și vătămătoare, care cufundă pe oameni în prăpăd și pierzare.         10    Căci iubirea de bani este rădăcina tuturor relelor; și unii, care au umblat după ea, au rătăcit de la credinţă și s-au străpuns singuri cu o mulţime de chinuri.         11    Iar tu, om al lui Dumnezeu, fugi de aceste lucruri și caută neprihănirea, evlavia, credinţa, dragostea, răbdarea, blândeţea.         12    Luptă-te lupta cea bună a credinţei; apucă viaţa veșnică la care ai fost chemat și pentru care ai făcut acea frumoasă mărturisire înaintea multor martori.         13    Te îndemn, înaintea lui Dumnezeu, care dă viaţă tuturor lucrurilor, și înaintea lui Hristos Isus, care a făcut acea frumoasă mărturisire înaintea lui Pilat din Pont,         14    să păzești porunca, fără prihană și fără vină, până la arătarea Domnului nostru Isus Hristos,         15    care va fi făcută la vremea ei de fericitul și singurul Stăpânitor, Împăratul împăraţilor și Domnul domnilor,         16    singurul care are nemurirea, care locuiește într-o lumină de care nu poţi să te apropii, pe care niciun om nu L-a văzut, nici nu-L poate vedea și care are cinstea și puterea veșnică! Amin.         17    Îndeamnă pe bogaţii veacului acestuia să nu se îngâmfe și să nu-și pună nădejdea în niște bogăţii nestatornice, ci în Dumnezeu, care ne dă toate lucrurile din belșug ca să ne bucurăm de ele.         18    Îndeamnă-i să facă bine, să fie bogaţi în fapte bune, să fie darnici, gata să simtă împreună cu alţii,         19    așa ca să-și strângă pentru vremea viitoare drept comoară o bună temelie pentru ca să apuce adevărata viaţă.         20    Timoteie, păzește ce ţi s-a încredinţat; ferește-te de flecăriile lumești și de împotrivirile știinţei, pe nedrept numite astfel,         21    pe care au mărturisit-o unii și au rătăcit cu privire la credinţă. Harul să fie cu voi! Amin.          
