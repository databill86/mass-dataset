						   2 Timotei 3        1    Să știi că în zilele din urmă vor fi vremuri grele.         2    Căci oamenii vor fi iubitori de sine, iubitori de bani, lăudăroși, trufași, hulitori, neascultători de părinţi, nemulţumitori, fără evlavie,         3    fără dragoste firească, neînduplecaţi, clevetitori, neînfrânaţi, neîmblânziţi, neiubitori de bine,         4    vânzători, obraznici, îngâmfaţi, iubitori mai mult de plăceri decât iubitori de Dumnezeu,         5    având doar o formă de evlavie, dar tăgăduindu-i puterea. Depărtează-te de oamenii aceștia.         6    Sunt printre ei unii care se vâră prin case și momesc pe femeile ușuratice, îngreuiate de păcate și frământate de felurite pofte,         7    care învaţă întotdeauna și nu pot ajunge niciodată la deplina cunoștinţă a adevărului.         8    După cum Iane și Iambre s-au împotrivit lui Moise, tot așa și oamenii aceștia se împotrivesc adevărului, ca unii care sunt stricaţi la minte și osândiţi în ceea ce privește credinţa.         9    Dar nu vor mai înainta; căci nebunia lor va fi arătată tuturor, cum a fost arătată și a celor doi oameni.         10    Tu însă ai urmărit de aproape învăţătura mea, purtarea mea, hotărârea mea, credinţa mea, îndelunga mea răbdare, dragostea mea, răbdarea mea,         11    prigonirile și suferinţele care au venit peste mine în Antiohia, în Iconia și în Listra. Știi ce prigoniri am răbdat, și totuși Domnul m-a izbăvit din toate.         12    De altfel, toţi cei ce voiesc să trăiască cu evlavie în Hristos Isus vor fi prigoniţi.         13    Dar oamenii răi și înșelători vor merge din rău în mai rău, vor amăgi pe alţii și se vor amăgi și pe ei înșiși.         14    Tu să rămâi în lucrurile pe care le-ai învăţat și de care ești deplin încredinţat, căci știi de la cine le-ai învăţat:         15    din pruncie cunoști Sfintele Scripturi, care pot să-ţi dea înţelepciunea care duce la mântuire prin credinţa în Hristos Isus.         16    Toată Scriptura este insuflată de Dumnezeu și de folos ca să înveţe, să mustre, să îndrepte, să dea înţelepciune în neprihănire,         17    pentru ca omul lui Dumnezeu să fie desăvârșit și cu totul destoinic pentru orice lucrare bună.          
