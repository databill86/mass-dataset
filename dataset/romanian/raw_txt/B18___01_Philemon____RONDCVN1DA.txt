						   Filimon 1        1    Pavel, întemniţat al lui Isus Hristos, și fratele Timotei către preaiubitul Filimon, tovarășul nostru de lucru,         2    către sora Apfia și către Arhip, tovarășul nostru de luptă, și către Biserica din casa ta:         3    Har și pace de la Dumnezeu, Tatăl nostru, și de la Domnul Isus Hristos!         4    Mulţumesc totdeauna Dumnezeului meu ori de câte ori îmi aduc aminte de tine în rugăciunile mele,         5    pentru că am auzit despre credinţa pe care o ai în Domnul Isus și dragostea faţă de toţi sfinţii.         6    Îl rog ca această părtășie a ta la credinţă să se arate prin fapte, care să dea la iveală tot binele ce se face între noi în Hristos.         7    În adevăr, am avut o mare bucurie și mângâiere pentru dragostea ta, fiindcă, frate, inimile sfinţilor au fost înviorate prin tine.         8    De aceea, măcar că am toată slobozenia în Hristos să-ţi poruncesc ce trebuie să faci,         9    vreau mai degrabă să-ţi fac o rugăminte în numele dragostei, eu, așa cum sunt, bătrânul Pavel, iar acum întemniţat pentru Hristos Isus.         10    Te rog pentru copilul meu pe care l-am născut în lanţurile mele, pentru Onisim,         11    care altă dată ţi-a fost nefolositor, dar care acum ne va fi folositor și ţie, și mie.         12    Ţi-l trimit înapoi pe el, inima mea.         13    Aș fi dorit să-l ţin la mine, ca să-mi slujească în locul tău cât sunt în lanţuri pentru Evanghelie.         14    Dar n-am vrut să fac nimic fără învoirea ta, pentru ca binele pe care mi-l faci să nu fie silit, ci de bunăvoie.         15    Poate că el a fost despărţit de tine pentru o vreme tocmai ca să-l ai pentru veșnicie,         16    dar nu ca pe un rob, ci mult mai presus decât pe un rob: ca pe un frate preaiubit mai ales de mine și cu atât mai mult de tine, fie în chip firesc, fie în Domnul!         17    Dacă mă socotești dar ca prieten al tău, primește-l ca pe mine însumi.         18    Și dacă ţi-a adus vreo vătămare sau îţi este dator cu ceva, pune aceasta în socoteala mea.         19    Eu, Pavel, „voi plăti” – scriu cu mâna mea – ca să nu-ţi zic că tu însuţi te datorezi mie.         20    Da, frate, fă-mi binele acesta în Domnul și înviorează-mi inima în Hristos!         21    Ţi-am scris bizuit pe ascultarea ta și știu că vei face chiar mai mult decât îţi zic.         22    Totodată, pregătește-mi un loc de găzduire, căci trag nădejde să vă fiu dăruit datorită rugăciunilor voastre.         23    Epafras, tovarășul meu de temniţă în Hristos Isus, îţi trimite sănătate;         24    tot așa și Marcu, Aristarh, Dima, Luca, tovarășii mei de lucru.         25    Harul Domnului nostru Isus Hristos să fie cu duhul vostru! Amin.          
