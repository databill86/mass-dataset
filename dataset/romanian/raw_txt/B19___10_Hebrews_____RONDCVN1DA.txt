						   Evrei 10        1    În adevăr, Legea, care are umbra bunurilor viitoare, nu înfăţișarea adevărată a lucrurilor, nu poate niciodată, prin aceleași jertfe care se aduc neîncetat în fiecare an, să facă desăvârșiţi pe cei ce se apropie.         2    Altfel, n-ar fi încetat ele oare să fie aduse, dacă cei ce le aduceau, fiind curăţiţi o dată, n-ar mai fi trebuit să mai aibă cunoștinţă de păcate?         3    Dar aducerea aminte a păcatelor este înnoită din an în an, tocmai prin aceste jertfe;         4    căci este cu neputinţă ca sângele taurilor și al ţapilor să șteargă păcatele.         5    De aceea, când intră în lume, El zice: „Tu n-ai voit nici jertfă, nici prinos, ci Mi-ai pregătit un trup;         6    n-ai primit nici arderi-de-tot, nici jertfe pentru păcat.         7    Atunci am zis: ‘Iată-Mă (în sulul cărţii este scris despre Mine), vin să fac voia Ta, Dumnezeule!’”         8    După ce a zis întâi: „Tu n-ai voit și n-ai primit nici jertfe, nici prinoase, nici arderi-de-tot, nici jertfe pentru păcat” (lucruri aduse toate după Lege),         9    apoi zice: „Iată-Mă, vin să fac voia Ta, Dumnezeule.” El desfiinţează astfel pe cele dintâi, ca să pună în loc pe a doua.         10    Prin această „voie” am fost sfinţiţi noi, și anume prin jertfirea trupului lui Isus Hristos, o dată pentru totdeauna.         11    Și, pe când orice preot face slujba în fiecare zi și aduce de multe ori aceleași jertfe, care niciodată nu pot șterge păcatele,         12    El, dimpotrivă, după ce a adus o singură jertfă pentru păcate, S-a așezat pentru totdeauna la dreapta lui Dumnezeu         13    și așteaptă de acum ca vrăjmașii Lui să-I fie făcuţi așternut al picioarelor Lui.         14    Căci printr-o singură jertfă El a făcut desăvârșiţi pentru totdeauna pe cei ce sunt sfinţiţi.         15    Lucrul acesta ni-l adeverește și Duhul Sfânt. Căci, după ce a zis:         16    „Iată legământul pe care-l voi face cu ei după acele zile”, zice Domnul: „Voi pune legile Mele în inimile lor și le voi scrie în mintea lor”,         17    adaugă: „Și nu-Mi voi mai aduce aminte de păcatele lor, nici de fărădelegile lor.”         18    Dar, acolo unde este iertare de păcate, nu mai este nevoie de jertfă pentru păcat.         19    Astfel dar, fraţilor, fiindcă prin sângele lui Isus avem o intrare slobodă în Locul Preasfânt         20    pe calea cea nouă și vie pe care ne-a deschis-o El, prin perdeaua dinăuntru, adică trupul Său,         21    și fiindcă avem un Mare Preot pus peste casa lui Dumnezeu,         22    să ne apropiem cu o inimă curată, cu credinţă deplină, cu inimile stropite și curăţite de un cuget rău și cu trupul spălat cu o apă curată.         23    Să ţinem fără șovăire la mărturisirea nădejdii noastre, căci credincios este Cel ce a făcut făgăduinţa.         24    Să veghem unii asupra altora, ca să ne îndemnăm la dragoste și la fapte bune.         25    Să nu părăsim adunarea noastră, cum au unii obicei; ci să ne îndemnăm unii pe alţii, și cu atât mai mult, cu cât vedeţi că ziua se apropie.         26    Căci, dacă păcătuim cu voia, după ce am primit cunoștinţa adevărului, nu mai rămâne nicio jertfă pentru păcate,         27    ci doar o așteptare înfricoșată a judecăţii și văpaia unui foc care va mistui pe cei răzvrătiţi.         28    Cine a călcat Legea lui Moise este omorât fără milă, pe mărturia a doi sau trei martori.         29    Cu cât mai aspră pedeapsă credeţi că va lua cel ce va călca în picioare pe Fiul lui Dumnezeu, va pângări sângele legământului cu care a fost sfinţit și va batjocori pe Duhul harului?         30    Căci știm cine este Cel ce a zis: „A Mea este răzbunarea, Eu voi răsplăti!” Și în altă parte: „Domnul va judeca pe poporul Său.”         31    Grozav lucru este să cazi în mâinile Dumnezeului celui viu!         32    Aduceţi-vă aminte de zilele de la început, când, după ce aţi fost luminaţi, aţi dus o mare luptă de suferinţe:         33    pe de o parte, eraţi puși ca priveliște în mijlocul ocărilor și necazurilor și, pe de alta, v-aţi făcut părtași cu aceia care aveau aceeași soartă ca voi.         34    În adevăr, aţi avut milă de cei din temniţă și aţi primit cu bucurie răpirea averilor voastre, ca unii care știţi că aveţi în ceruri o avuţie mai bună, care dăinuiește.         35    Să nu vă părăsiţi dar încrederea voastră, pe care o așteaptă o mare răsplătire!         36    Căci aveţi nevoie de răbdare, ca, după ce aţi împlinit voia lui Dumnezeu, să puteţi căpăta ce v-a fost făgăduit.         37    „Încă puţină, foarte puţină vreme, și Cel ce vine va veni și nu va zăbovi.         38    Și cel neprihănit va trăi prin credinţă, dar, dacă dă înapoi, sufletul Meu nu găsește plăcere în el.”         39    Noi însă nu suntem din aceia care dau înapoi ca să se piardă, ci din aceia care au credinţă pentru mântuirea sufletului.          
