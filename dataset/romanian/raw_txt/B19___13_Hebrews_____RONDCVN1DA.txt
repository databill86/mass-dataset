						   Evrei 13        1    Stăruiţi în dragostea frăţească.         2    Să nu daţi uitării primirea de oaspeţi, căci unii, prin ea, au găzduit, fără să știe, pe îngeri.         3    Aduceţi-vă aminte de cei ce sunt în lanţuri, ca și cum aţi fi și voi legaţi cu ei; de cei chinuiţi, ca unii care și voi sunteţi în trup.         4    Căsătoria să fie ţinută în toată cinstea și patul să fie nespurcat, căci Dumnezeu va judeca pe curvari și pe preacurvari.         5    Să nu fiţi iubitori de bani. Mulţumiţi-vă cu ce aveţi, căci El Însuși a zis: „Nicidecum n-am să te las, cu niciun chip nu te voi părăsi.”         6    Așa că putem zice plini de încredere: „Domnul este ajutorul meu, nu mă voi teme. Ce mi-ar putea face omul?”         7    Aduceţi-vă aminte de mai-marii voștri care v-au vestit Cuvântul lui Dumnezeu; uitaţi-vă cu băgare de seamă la sfârșitul felului lor de vieţuire și urmaţi-le credinţa!         8    Isus Hristos este același ieri și azi și în veci!         9    Să nu vă lăsaţi amăgiţi de orice fel de învăţături străine, căci este bine ca inima să fie întărită prin har, nu prin mâncăruri, care n-au slujit la nimic celor ce le-au păzit.         10    Noi avem un altar din care n-au drept să mănânce cei ce fac slujbă în cort.         11    În adevăr, trupurile dobitoacelor al căror sânge este adus de marele preot în Locul Preasfânt, pentru păcat, „sunt arse de tot afară din tabără”.         12    De aceea și Isus, ca să sfinţească norodul cu însuși sângele Său, a pătimit dincolo de poartă.         13    Să ieșim dar afară din tabără la El și să suferim ocara Lui.         14    Căci noi n-avem aici o cetate stătătoare, ci suntem în căutarea celei viitoare.         15    Prin El, să aducem totdeauna lui Dumnezeu o jertfă de laudă, adică rodul buzelor care mărturisesc Numele Lui.         16    Și să nu daţi uitării binefacerea și dărnicia, căci lui Dumnezeu jertfe ca acestea Îi plac.         17    Ascultaţi de mai-marii voștri și fiţi-le supuși, căci ei priveghează asupra sufletelor voastre ca unii care au să dea socoteală de ele, pentru ca să poată face lucrul acesta cu bucurie, nu suspinând, căci așa ceva nu v-ar fi de niciun folos.         18    Rugaţi-vă pentru noi, căci suntem încredinţaţi că avem un cuget bun, dorind să ne purtăm bine în toate lucrurile.         19    Mai ales vă rog cu stăruinţă să faceţi lucrul acesta, ca să vă fiu înapoiat mai curând.         20    Dumnezeul păcii, care, prin sângele legământului celui veșnic, a sculat din morţi pe Domnul nostru Isus, marele Păstor al oilor,         21    să vă facă desăvârșiţi în orice lucru bun, ca să faceţi voia Lui și să lucreze în noi ce-I este plăcut, prin Isus Hristos. A Lui să fie slava în vecii vecilor! Amin.         22    Vă rog, fraţilor, să primiţi bine acest cuvânt de sfătuire, căci v-am scris pe scurt.         23    Să știţi că fratelui Timotei i s-a dat drumul. Dacă vine curând, voi veni împreună cu el să vă văd.         24    Spuneţi sănătate tuturor mai-marilor voștri și tuturor sfinţilor. Cei din Italia vă trimit sănătate.         25    Harul să fie cu voi cu toţi! Amin.          
