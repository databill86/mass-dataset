						   Iacov 1        1    Iacov, rob al lui Dumnezeu și al Domnului Isus Hristos, către cele douăsprezece seminţii care sunt împrăștiate: Sănătate!         2    Fraţii mei, să priviţi ca o mare bucurie când treceţi prin felurite încercări,         3    ca unii care știţi că încercarea credinţei voastre lucrează răbdare.         4    Dar răbdarea trebuie să-și facă desăvârșit lucrarea, pentru ca să fiţi desăvârșiţi, întregi și să nu duceţi lipsă de nimic.         5    Dacă vreunuia dintre voi îi lipsește înţelepciunea, s-o ceară de la Dumnezeu, care dă tuturor cu mână largă și fără mustrare, și ea îi va fi dată.         6    Dar s-o ceară cu credinţă, fără să se îndoiască deloc, pentru că cine se îndoiește seamănă cu valul mării, tulburat și împins de vânt încoace și încolo.         7    Un astfel de om să nu se aștepte să primească ceva de la Domnul,         8    căci este un om nehotărât și nestatornic în toate căile sale.         9    Fratele dintr-o stare de jos să se laude cu înălţarea lui.         10    Bogatul, dimpotrivă, să se laude cu smerirea lui, căci va trece ca floarea ierbii.         11    Răsare soarele cu căldura lui arzătoare și usucă iarba: floarea ei cade jos, și frumuseţea înfăţișării ei piere – așa se va veșteji bogatul în umbletele lui.         12    Ferice de cel ce rabdă ispita. Căci, după ce a fost găsit bun, va primi cununa vieţii pe care a făgăduit-o Dumnezeu celor ce-L iubesc.         13    Nimeni, când este ispitit, să nu zică: „Sunt ispitit de Dumnezeu.” Căci Dumnezeu nu poate fi ispitit ca să facă rău și El Însuși nu ispitește pe nimeni.         14    Ci fiecare este ispitit când este atras de pofta lui însuși și momit.         15    Apoi pofta, când a zămislit, dă naștere păcatului; și păcatul, odată făptuit, aduce moartea.         16    Nu vă înșelaţi, preaiubiţii mei fraţi:         17    orice ni se dă bun și orice dar desăvârșit este de sus, coborându-se de la Tatăl luminilor, în care nu este nici schimbare, nici umbră de mutare.         18    El, de bunăvoia Lui, ne-a născut prin Cuvântul adevărului, ca să fim un fel de pârgă a făpturilor Lui.         19    Știţi bine lucrul acesta, preaiubiţii mei fraţi! Orice om să fie grabnic la ascultare, încet la vorbire, zăbavnic la mânie,         20    căci mânia omului nu lucrează neprihănirea lui Dumnezeu.         21    De aceea lepădaţi orice necurăţie și orice revărsare de răutate și primiţi cu blândeţe Cuvântul sădit în voi, care vă poate mântui sufletele.         22    Fiţi împlinitori ai Cuvântului, nu numai ascultători, înșelându-vă singuri.         23    Căci, dacă ascultă cineva Cuvântul și nu-l împlinește cu fapta, seamănă cu un om care își privește faţa firească într-o oglindă         24    și, după ce s-a privit, pleacă și uită îndată cum era.         25    Dar cine își va adânci privirile în legea desăvârșită, care este legea slobozeniei, și va stărui în ea, nu ca un ascultător uituc, ci ca un împlinitor cu fapta, va fi fericit în lucrarea lui.         26    Dacă crede cineva că este religios și nu-și înfrânează limba, ci își înșală inima, religia unui astfel de om este zadarnică.         27    Religia curată și neîntinată înaintea lui Dumnezeu, Tatăl nostru, este să cercetăm pe orfani și pe văduve în necazurile lor și să ne păzim neîntinaţi de lume.          
