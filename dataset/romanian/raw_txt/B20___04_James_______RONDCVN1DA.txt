						   Iacov 4        1    De unde vin luptele și certurile între voi? Nu vin oare din poftele voastre, care se luptă în mădularele voastre?         2    Voi poftiţi și nu aveţi; ucideţi, pizmuiţi și nu izbutiţi să căpătaţi; vă certaţi și vă luptaţi și nu aveţi, pentru că nu cereţi.         3    Sau cereţi și nu căpătaţi, pentru că cereţi rău, cu gând să risipiţi în plăcerile voastre.         4    Suflete preacurvare! Nu știţi că prietenia lumii este vrăjmășie cu Dumnezeu? Așa că cine vrea să fie prieten cu lumea se face vrăjmaș cu Dumnezeu.         5    Credeţi că degeaba vorbește Scriptura? Duhul, pe care L-a pus Dumnezeu să locuiască în noi, ne vrea cu gelozie pentru Sine.         6    Dar, în schimb, ne dă un har și mai mare. De aceea zice Scriptura: „Dumnezeu stă împotriva celor mândri, dar dă har celor smeriţi.”         7    Supuneţi-vă dar lui Dumnezeu. Împotriviţi-vă diavolului, și el va fugi de la voi.         8    Apropiaţi-vă de Dumnezeu și El Se va apropia de voi. Curăţiţi-vă mâinile, păcătoșilor; curăţiţi-vă inima, oameni cu inima împărţită!         9    Simţiţi-vă ticăloșia; tânguiţi-vă și plângeţi! Râsul vostru să se prefacă în tânguire, și bucuria voastră, în întristare:         10    Smeriţi-vă înaintea Domnului și El vă va înălţa.         11    Nu vă vorbiţi de rău unii pe alţii, fraţilor! Cine vorbește de rău pe un frate sau judecă pe fratele său vorbește de rău Legea sau judecă Legea. Și, dacă judeci Legea, nu ești împlinitor al Legii, ci judecător.         12    Unul singur este dătătorul și judecătorul Legii: Acela care are putere să mântuiască și să piardă. Dar tu cine ești de judeci pe aproapele tău?         13    Ascultaţi, acum, voi care ziceţi: „Astăzi sau mâine ne vom duce în cutare cetate, vom sta acolo un an, vom face negustorie și vom câștiga”         14    și nu știţi ce va aduce ziua de mâine! Căci ce este viaţa voastră? Nu sunteţi decât un abur, care se arată puţintel și apoi piere.         15    Voi, dimpotrivă, ar trebui să ziceţi: „Dacă va vrea Domnul, vom trăi și vom face cutare sau cutare lucru.”         16    Pe când acum vă făliţi cu lăudăroșiile voastre! Orice laudă de felul acesta este rea.         17    Deci cine știe să facă bine și nu face săvârșește un păcat!          
