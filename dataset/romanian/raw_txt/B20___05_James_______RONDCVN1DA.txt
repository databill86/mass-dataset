						   Iacov 5        1    Ascultaţi acum voi, bogaţilor! Plângeţi și tânguiţi-vă din pricina nenorocirilor care au să vină peste voi.         2    Bogăţiile voastre au putrezit și hainele voastre sunt roase de molii.         3    Aurul și argintul vostru au ruginit; și rugina lor va fi o dovadă împotriva voastră: ca focul are să vă mănânce carnea! V-aţi strâns comori în zilele din urmă!         4    Iată că plata lucrătorilor care v-au secerat câmpiile și pe care le-aţi oprit-o prin înșelăciune strigă! Și strigătele secerătorilor au ajuns la urechile Domnului oștirilor.         5    Aţi trăit pe pământ în plăceri și în desfătări. V-aţi săturat inimile chiar într-o zi de măcel.         6    Aţi osândit, aţi omorât pe cel neprihănit, care nu vi se împotrivea!         7    Fiţi dar îndelung răbdători, fraţilor, până la venirea Domnului. Iată că plugarul așteaptă roada scumpă a pământului, și o așteaptă cu răbdare până primește ploaie timpurie și târzie.         8    Fiţi și voi îndelung răbdători, întăriţi-vă inimile, căci venirea Domnului este aproape.         9    Nu vă plângeţi unii împotriva altora, fraţilor, ca să nu fiţi judecaţi; iată că Judecătorul este chiar la ușă.         10    Fraţii mei, luaţi ca pildă de suferinţă și de răbdare pe prorocii care au vorbit în Numele Domnului.         11    Iată, noi numim fericiţi pe cei ce au răbdat. Aţi auzit vorbindu-se despre răbdarea lui Iov și aţi văzut ce sfârșit i-a dat Domnul și cum Domnul este plin de milă și de îndurare.         12    Mai presus de toate, fraţii mei, să nu vă juraţi nici pe cer, nici pe pământ, nici cu vreun altfel de jurământ. Ci „da” al vostru să fie „da” și „nu” să fie „nu”, ca să nu cădeţi sub judecată.         13    Este vreunul printre voi în suferinţă? Să se roage! Este vreunul cu inimă bună? Să cânte cântări de laudă!         14    Este vreunul printre voi bolnav? Să cheme pe prezbiterii Bisericii și să se roage pentru el, după ce-l vor unge cu untdelemn în Numele Domnului.         15    Rugăciunea făcută cu credinţă va mântui pe cel bolnav și Domnul îl va însănătoși și, dacă a făcut păcate, îi vor fi iertate.         16    Mărturisiţi-vă unii altora păcatele și rugaţi-vă unii pentru alţii, ca să fiţi vindecaţi. Mare putere are rugăciunea fierbinte a celui neprihănit.         17    Ilie era un om supus acelorași slăbiciuni ca și noi și s-a rugat cu stăruinţă să nu plouă și n-a plouat deloc în ţară trei ani și șase luni.         18    Apoi s-a rugat din nou și cerul a dat ploaie și pământul și-a dat rodul.         19    Fraţilor, dacă s-a rătăcit vreunul dintre voi de la adevăr și-l întoarce un altul,         20    să știţi că cine întoarce pe un păcătos de la rătăcirea căii lui va mântui un suflet de la moarte și va acoperi o sumedenie de păcate.          
