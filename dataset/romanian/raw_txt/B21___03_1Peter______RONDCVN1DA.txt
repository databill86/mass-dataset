						   1 Petru 3        1    Tot astfel, nevestelor, fiţi supuse și voi bărbaţilor voștri; pentru ca, dacă unii nu ascultă Cuvântul, să fie câștigaţi fără cuvânt, prin purtarea nevestelor lor,         2    când vă vor vedea felul vostru de trai: curat și în temere.         3    Podoaba voastră să nu fie podoaba de afară, care stă în împletitura părului, în purtarea de scule de aur sau în îmbrăcarea hainelor,         4    ci să fie omul ascuns al inimii, în curăţia nepieritoare a unui duh blând și liniștit, care este de mare preţ înaintea lui Dumnezeu.         5    Astfel se împodobeau odinioară sfintele femei, care nădăjduiau în Dumnezeu și erau supuse bărbaţilor lor;         6    ca Sara, care asculta pe Avraam și-l numea „domnul ei”. Fiicele ei v-aţi făcut voi, dacă faceţi binele fără să vă temeţi de ceva.         7    Bărbaţilor, purtaţi-vă și voi, la rândul vostru, cu înţelepciune cu nevestele voastre, dând cinste femeii ca unui vas mai slab, ca unele care vor moșteni împreună cu voi harul vieţii, ca să nu fie împiedicate rugăciunile voastre.         8    Încolo, toţi să fiţi cu aceleași gânduri, simţind cu alţii, iubind ca fraţii, miloși, smeriţi.         9    Nu întoarceţi rău pentru rău, nici ocară pentru ocară; dimpotrivă, binecuvântaţi, căci la aceasta aţi fost chemaţi: să moșteniţi binecuvântarea.         10    „Căci cine iubește viaţa și vrea să vadă zile bune să-și înfrâneze limba de la rău și buzele de la cuvinte înșelătoare.         11    Să se depărteze de rău și să facă binele, să caute pacea și s-o urmărească.         12    Căci ochii Domnului sunt peste cei neprihăniţi și urechile Lui iau aminte la rugăciunile lor. Dar Faţa Domnului este împotriva celor ce fac răul.”         13    Și cine vă va face rău, dacă sunteţi plini de râvnă pentru bine?         14    Chiar dacă aveţi de suferit pentru neprihănire, ferice de voi! „N-aveţi nicio teamă de ei și nu vă tulburaţi!         15    Ci sfinţiţi în inimile voastre pe Hristos ca Domn.” Fiţi totdeauna gata să răspundeţi oricui vă cere socoteală de nădejdea care este în voi, dar cu blândeţe și teamă,         16    având un cuget curat, pentru ca cei ce bârfesc purtarea voastră bună în Hristos să rămână de rușine tocmai în lucrurile în care vă vorbesc de rău.         17    Căci este mai bine, dacă așa este voia lui Dumnezeu, să suferiţi pentru că faceţi binele decât pentru că faceţi răul!         18    Hristos, de asemenea, a suferit o dată pentru păcate, El, Cel neprihănit, pentru cei nelegiuiţi, ca să ne aducă la Dumnezeu. El a fost omorât în trup, dar a fost înviat în duh,         19    în care S-a dus să propovăduiască duhurilor din închisoare,         20    care fuseseră răzvrătite odinioară, când îndelunga răbdare a lui Dumnezeu era în așteptare, în zilele lui Noe, când se făcea corabia în care au fost scăpate prin apă un mic număr de suflete, și anume opt.         21    Icoana aceasta închipuitoare vă mântuiește acum pe voi, și anume botezul, care nu este o curăţire de întinăciunile trupești, ci mărturia unui cuget curat înaintea lui Dumnezeu, prin învierea lui Isus Hristos,         22    care stă la dreapta lui Dumnezeu după ce S-a înălţat la cer și Și-a supus îngerii, stăpânirile și puterile.          
