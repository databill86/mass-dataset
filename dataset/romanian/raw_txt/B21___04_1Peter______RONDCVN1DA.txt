						   1 Petru 4        1    Astfel dar, fiindcă Hristos a pătimit în trup, înarmaţi-vă și voi cu același fel de gândire. Căci Cel ce a pătimit în trup a sfârșit-o cu păcatul;         2    pentru ca, în vremea care-i mai rămâne de trăit în trup, să nu mai trăiască după poftele oamenilor, ci după voia lui Dumnezeu.         3    Ajunge, în adevăr, că în trecut aţi făcut voia neamurilor și aţi trăit în desfrânări, în pofte, în beţii, în ospeţe, în chefuri și în slujiri idolești neîngăduite.         4    De aceea se miră ei că nu alergaţi împreună cu ei la același potop de desfrâu și vă batjocoresc.         5    Dar au să dea socoteală înaintea Celui ce este gata să judece viii și morţii.         6    Căci tocmai în vederea aceasta a fost vestită Evanghelia și celor morţi, pentru ca să fie judecaţi ca oameni în trup, dar să trăiască după Dumnezeu în duh.         7    Sfârșitul tuturor lucrurilor este aproape. Fiţi înţelepţi dar și vegheaţi în vederea rugăciunii.         8    Mai presus de toate, să aveţi o dragoste fierbinte unii pentru alţii, căci dragostea acoperă o sumedenie de păcate.         9    Fiţi primitori de oaspeţi între voi, fără cârtire.         10    Ca niște buni ispravnici ai harului felurit al lui Dumnezeu, fiecare din voi să slujească altora după darul pe care l-a primit.         11    Dacă vorbește cineva, să vorbească cuvintele lui Dumnezeu. Dacă slujește cineva, să slujească după puterea pe care i-o dă Dumnezeu, pentru ca în toate lucrurile să fie slăvit Dumnezeu prin Isus Hristos, ale căruia sunt slava și puterea în vecii vecilor! Amin.         12    Preaiubiţilor, nu vă miraţi de încercarea de foc din mijlocul vostru, care a venit peste voi ca să vă încerce, ca de ceva ciudat, care a dat peste voi,         13    dimpotrivă, bucuraţi-vă, întrucât aveţi parte de patimile lui Hristos, ca să vă bucuraţi și să vă veseliţi și la arătarea slavei Lui.         14    Dacă sunteţi batjocoriţi pentru Numele lui Hristos, ferice de voi! Fiindcă Duhul slavei, Duhul lui Dumnezeu, Se odihnește peste voi.         15    Nimeni din voi să nu sufere ca ucigaș sau ca hoţ sau ca făcător de rele sau ca unul care se amestecă în treburile altuia.         16    Dimpotrivă, dacă suferă pentru că este creștin, să nu-i fie rușine, ci să proslăvească pe Dumnezeu pentru numele acesta.         17    Căci suntem în clipa când judecata stă să înceapă de la casa lui Dumnezeu. Și, dacă începe cu noi, care va fi sfârșitul celor ce nu ascultă de Evanghelia lui Dumnezeu?         18    Și, dacă cel neprihănit scapă cu greu, ce se va face cel nelegiuit și cel păcătos?         19    Așa că cei ce suferă după voia lui Dumnezeu să-și încredinţeze sufletele credinciosului Ziditor și să facă ce este bine.          
