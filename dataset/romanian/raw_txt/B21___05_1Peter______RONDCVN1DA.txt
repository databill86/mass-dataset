						   1 Petru 5        1    Sfătuiesc pe prezbiterii dintre voi, eu, care sunt un prezbiter al patimilor lui Hristos și părtaș al slavei care va fi descoperită:         2    Păstoriţi turma lui Dumnezeu, care este sub paza voastră, nu de silă, ci de bunăvoie, după voia lui Dumnezeu; nu pentru un câștig mârșav, ci cu lepădare de sine;         3    nu ca și cum aţi stăpâni peste cei ce v-au căzut la împărţeală, ci făcându-vă pilde turmei.         4    Și, când Se va arăta Păstorul cel mare, veţi căpăta cununa care nu se poate veșteji, a slavei.         5    Tot așa și voi, tinerilor, fiţi supuși celor bătrâni. Și toţi, în legăturile voastre, să fiţi împodobiţi cu smerenie. Căci „Dumnezeu stă împotriva celor mândri, dar celor smeriţi le dă har”.         6    Smeriţi-vă dar sub mâna tare a lui Dumnezeu, pentru ca, la vremea Lui, El să vă înalţe.         7    Și aruncaţi asupra Lui toate îngrijorările voastre, căci El Însuși îngrijește de voi.         8    Fiţi treji și vegheaţi! Pentru că potrivnicul vostru, diavolul, dă târcoale ca un leu care răcnește și caută pe cine să înghită.         9    Împotriviţi-vă lui tari în credinţă, știind că și fraţii voștri în lume trec prin aceleași suferinţe ca voi.         10    Dumnezeul oricărui har, care v-a chemat în Hristos Isus la slava Sa veșnică, după ce veţi suferi puţină vreme, vă va desăvârși, vă va întări, vă va da putere și vă va face neclintiţi.         11    Ale Lui să fie slava și puterea în vecii vecilor! Amin.         12    V-am scris aceste puţine rânduri prin Silvan, care cred că este un frate credincios, ca să vă sfătuiesc și să vă adeveresc că adevăratul har al lui Dumnezeu este harul acesta de care v-aţi alipit.         13    Biserica aleasă cu voi, care este în Babilon, vă trimite sănătate. Tot așa și Marcu, fiul meu.         14    Spuneţi-vă sănătate unii altora cu o sărutare de dragoste! Pacea să fie cu voi, cu toţi, care sunteţi în Hristos Isus! Amin.          
