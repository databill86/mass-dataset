						   2 Petru 1        1    Simon Petru, rob și apostol al lui Isus Hristos, către cei ce au căpătat o credinţă de același preţ cu a noastră, prin dreptatea Dumnezeului și Mântuitorului nostru Isus Hristos:         2    Harul și pacea să vă fie înmulţite prin cunoașterea lui Dumnezeu și a Domnului nostru Isus Hristos!         3    Dumnezeiasca Lui putere ne-a dăruit tot ce privește viaţa și evlavia, prin cunoașterea Celui ce ne-a chemat prin slava și puterea Lui,         4    prin care El ne-a dat făgăduinţele Lui nespus de mari și scumpe, ca prin ele să vă faceţi părtași firii dumnezeiești, după ce aţi fugit de stricăciunea care este în lume prin pofte.         5    De aceea, daţi-vă și voi toate silinţele ca să uniţi cu credinţa voastră fapta; cu fapta, cunoștinţa;         6    cu cunoștinţa, înfrânarea; cu înfrânarea, răbdarea; cu răbdarea, evlavia;         7    cu evlavia, dragostea de fraţi; cu dragostea de fraţi, iubirea de oameni.         8    Căci, dacă aveţi din belșug aceste lucruri în voi, ele nu vă vor lăsa să fiţi nici leneși, nici neroditori în ceea ce privește deplina cunoștinţă a Domnului nostru Isus Hristos.         9    Dar cine nu are aceste lucruri este orb, umblă cu ochii închiși și a uitat că a fost curăţit de vechile lui păcate.         10    De aceea, fraţilor, căutaţi cu atât mai mult să vă întăriţi chemarea și alegerea voastră, căci, dacă faceţi lucrul acesta, nu veţi aluneca niciodată.         11    În adevăr, în chipul acesta vi se va da din belșug intrare în Împărăţia veșnică a Domnului și Mântuitorului nostru Isus Hristos.         12    De aceea voi fi gata să vă aduc totdeauna aminte de lucrurile acestea, măcar că le știţi și sunteţi tari în adevărul pe care-l aveţi.         13    Dar socotesc că este drept, cât voi mai fi în cortul acesta, să vă ţin treji aducându-vă aminte,         14    căci știu că dezbrăcarea de cortul meu va veni deodată, după cum mi-a arătat Domnul nostru Isus Hristos.         15    Îmi voi da osteneala dar ca, și după moartea mea, să vă puteţi aduce totdeauna aminte de aceste lucruri.         16    În adevăr, v-am făcut cunoscute puterea și venirea Domnului nostru Isus Hristos nu întemeindu-ne pe niște basme meșteșugit alcătuite, ci ca unii care am văzut noi înșine, cu ochii noștri, mărirea Lui.         17    Căci El a primit de la Dumnezeu Tatăl cinste și slavă, atunci când, din slava minunată, s-a auzit deasupra Lui un glas care zicea: „Acesta este Fiul Meu preaiubit, în care Îmi găsesc plăcerea.”         18    Și noi înșine am auzit acest glas venind din cer, când eram cu El pe muntele cel sfânt.         19    Și avem cuvântul prorociei făcut și mai tare, la care bine faceţi că luaţi aminte, ca la o lumină care strălucește într-un loc întunecos, până se va crăpa de ziuă și va răsări luceafărul de dimineaţă în inimile voastre.         20    Fiindcă, mai întâi de toate, să știţi că nicio prorocie din Scriptură nu se tâlcuiește singură.         21    Căci nicio prorocie n-a fost adusă prin voia omului; ci oamenii au vorbit de la Dumnezeu, mânaţi de Duhul Sfânt.          
