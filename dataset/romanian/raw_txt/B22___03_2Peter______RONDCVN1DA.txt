						   2 Petru 3        1    Preaiubiţilor, aceasta este a doua epistolă pe care v-o scriu. În amândouă, caut să vă trezesc mintea sănătoasă prin înștiinţări,         2    ca să vă fac să vă aduceţi aminte de lucrurile vestite mai dinainte de sfinţii proroci și de porunca Domnului și Mântuitorului nostru, dată prin apostolii voștri.         3    Înainte de toate, să știţi că în zilele din urmă vor veni batjocoritori plini de batjocuri, care vor trăi după poftele lor         4    și vor zice: „Unde este făgăduinţa venirii Lui? Căci de când au adormit părinţii noștri, toate rămân așa cum erau de la începutul zidirii!”         5    Căci înadins se fac că nu știu că odinioară erau ceruri și un pământ scos prin Cuvântul lui Dumnezeu din apă și cu ajutorul apei         6    și că lumea de atunci a pierit tot prin ele, înecată de apă.         7    Iar cerurile și pământul de acum sunt păzite și păstrate, prin același Cuvânt, pentru focul din ziua de judecată și de pieire a oamenilor nelegiuiţi.         8    Dar, preaiubiţilor, să nu uitaţi un lucru: că, pentru Domnul, o zi este ca o mie de ani, și o mie de ani sunt ca o zi.         9    Domnul nu întârzie în împlinirea făgăduinţei Lui, cum cred unii, ci are o îndelungă răbdare pentru voi și dorește ca niciunul să nu piară, ci toţi să vină la pocăinţă.         10    Ziua Domnului însă va veni ca un hoţ. În ziua aceea, cerurile vor trece cu trosnet, trupurile cerești se vor topi de mare căldură și pământul, cu tot ce este pe el, va arde.         11    Deci, fiindcă toate aceste lucruri au să se strice, ce fel de oameni ar trebui să fiţi voi, printr-o purtare sfântă și evlavioasă,         12    așteptând și grăbind venirea zilei lui Dumnezeu, în care cerurile aprinse vor pieri și trupurile cerești se vor topi de căldura focului?         13    Dar noi, după făgăduinţa Lui, așteptăm ceruri noi și un pământ nou, în care va locui neprihănirea.         14    De aceea, preaiubiţilor, fiindcă așteptaţi aceste lucruri, siliţi-vă să fiţi găsiţi înaintea Lui fără prihană, fără vină și în pace.         15    Să credeţi că îndelunga răbdare a Domnului nostru este mântuire, cum v-a scris și preaiubitul nostru frate Pavel, după înţelepciunea dată lui,         16    ca și în toate epistolele lui, când vorbește despre lucrurile acestea. În ele sunt unele lucruri greu de înţeles, pe care cei neștiutori și nestatornici le răstălmăcesc ca și pe celelalte Scripturi, spre pierzarea lor.         17    Voi deci, preaiubiţilor, știind mai dinainte aceste lucruri, păziţi-vă, ca nu cumva să vă lăsaţi târâţi de rătăcirea acestor nelegiuiţi și să vă pierdeţi tăria,         18    ci creșteţi în harul și în cunoștinţa Domnului și Mântuitorului nostru Isus Hristos. A Lui să fie slava acum și în ziua veșniciei. Amin.          
