						   1 Ioan 2        1    Copilașilor, vă scriu aceste lucruri ca să nu păcătuiţi. Dar, dacă cineva a păcătuit, avem la Tatăl un Mijlocitor, pe Isus Hristos, Cel neprihănit.         2    El este jertfa de ispășire pentru păcatele noastre; și nu numai pentru ale noastre, ci pentru ale întregii lumi.         3    Și prin aceasta știm că Îl cunoaștem: dacă păzim poruncile Lui.         4    Cine zice: „Îl cunosc” și nu păzește poruncile Lui este un mincinos și adevărul nu este în el.         5    Dar cine păzește Cuvântul Lui, în el dragostea lui Dumnezeu a ajuns desăvârșită; prin aceasta știm că suntem în El.         6    Cine zice că rămâne în El trebuie să trăiască și el cum a trăit Isus.         7    Preaiubiţilor, nu vă scriu o poruncă nouă, ci o poruncă veche, pe care aţi avut-o de la început. Porunca aceasta veche este Cuvântul, pe care l-aţi auzit.         8    Totuși vă scriu o poruncă nouă, lucru care este adevărat atât cu privire la El, cât și cu privire la voi; căci întunericul se împrăștie și lumina adevărată și răsare chiar.         9    Cine zice că este în lumină și urăște pe fratele său este încă în întuneric până acum.         10    Cine iubește pe fratele său rămâne în lumină și în el nu este niciun prilej de poticnire.         11    Dar cine urăște pe fratele său este în întuneric, umblă în întuneric și nu știe încotro merge, pentru că întunericul i-a orbit ochii.         12    Vă scriu, copilașilor, fiindcă păcatele vă sunt iertate pentru Numele Lui.         13    Vă scriu, părinţilor, fiindcă aţi cunoscut pe Cel ce este de la început. Vă scriu, tinerilor, fiindcă aţi biruit pe cel rău. V-am scris, copilașilor, fiindcă aţi cunoscut pe Tatăl.         14    V-am scris, părinţilor, fiindcă aţi cunoscut pe Cel ce este de la început. V-am scris, tinerilor, fiindcă sunteţi tari și Cuvântul lui Dumnezeu rămâne în voi și aţi biruit pe cel rău.         15    Nu iubiţi lumea, nici lucrurile din lume. Dacă iubește cineva lumea, dragostea Tatălui nu este în el.         16    Căci tot ce este în lume: pofta firii pământești, pofta ochilor și lăudăroșia vieţii, nu este de la Tatăl, ci din lume.         17    Și lumea și pofta ei trec, dar cine face voia lui Dumnezeu rămâne în veac.         18    Copilașilor, este ceasul cel de pe urmă. Și, după cum aţi auzit că are să vină antihristul, să știţi că acum s-au ridicat mulţi antihriști – prin aceasta cunoaștem că este ceasul de pe urmă.         19    Ei au ieșit din mijlocul nostru, dar nu erau dintre ai noștri. Căci, dacă ar fi fost dintre ai noștri, ar fi rămas cu noi; ci au ieșit ca să se arate că nu toţi sunt dintre ai noștri.         20    Dar voi aţi primit ungerea din partea Celui Sfânt și știţi orice lucru.         21    V-am scris nu că n-aţi cunoaște adevărul, ci pentru că îl cunoașteţi și știţi că nicio minciună nu vine din adevăr.         22    Cine este mincinosul, dacă nu cel ce tăgăduiește că Isus este Hristosul? Acela este antihristul, care tăgăduiește pe Tatăl și pe Fiul.         23    Oricine tăgăduiește pe Fiul n-are pe Tatăl. Oricine mărturisește pe Fiul are și pe Tatăl.         24    Ce aţi auzit de la început, aceea să rămână în voi. Dacă rămâne în voi ce aţi auzit de la început, și voi veţi rămâne în Fiul și în Tatăl.         25    Și făgăduinţa pe care ne-a făcut-o El este aceasta: viaţa veșnică.         26    V-am scris aceste lucruri în vederea celor ce caută să vă rătăcească.         27    Cât despre voi, ungerea pe care aţi primit-o de la El rămâne în voi și n-aveţi trebuinţă să vă înveţe cineva; ci, după cum ungerea Lui vă învaţă despre toate lucrurile și este adevărată și nu este o minciună, rămâneţi în El, după cum v-a învăţat ea.         28    Și acum, copilașilor, rămâneţi în El, pentru ca, atunci când Se va arăta El, să avem îndrăzneală și la venirea Lui să nu rămânem de rușine și depărtaţi de El.         29    Dacă știţi că El este neprihănit, să știţi și că oricine trăiește în neprihănire este născut din El.          
