						   1 Ioan 3        1    Vedeţi ce dragoste ne-a arătat Tatăl: să ne numim copii ai lui Dumnezeu! Și suntem. Lumea nu ne cunoaște, pentru că nu L-a cunoscut nici pe El.         2    Preaiubiţilor, acum suntem copii ai lui Dumnezeu. Și ce vom fi nu s-a arătat încă. Dar știm că, atunci când Se va arăta El, vom fi ca El, pentru că Îl vom vedea așa cum este.         3    Oricine are nădejdea aceasta în El se curăţește, după cum El este curat.         4    Oricine face păcat face și fărădelege; și păcatul este fărădelege.         5    Și știţi că El S-a arătat ca să ia păcatele; și în El nu este păcat.         6    Oricine rămâne în El nu păcătuiește; oricine păcătuiește nu L-a văzut, nici nu L-a cunoscut.         7    Copilașilor, nimeni să nu vă înșele! Cine trăiește în neprihănire este neprihănit, cum El Însuși este neprihănit.         8    Cine păcătuiește este de la diavolul, căci diavolul păcătuiește de la început. Fiul lui Dumnezeu S-a arătat ca să nimicească lucrările diavolului.         9    Oricine este născut din Dumnezeu nu păcătuiește, pentru că sămânţa Lui rămâne în el; și nu poate păcătui, fiindcă este născut din Dumnezeu.         10    Prin aceasta se cunosc copiii lui Dumnezeu și copiii diavolului. Oricine nu trăiește în neprihănire nu este de la Dumnezeu; nici cine nu iubește pe fratele său.         11    Căci vestirea pe care aţi auzit-o de la început este aceasta: să ne iubim unii pe alţii;         12    nu cum a fost Cain, care era de la cel rău și a ucis pe fratele său. Și pentru ce l-a ucis? Pentru că faptele lui erau rele, iar ale fratelui său erau neprihănite.         13    Nu vă miraţi, fraţilor, dacă vă urăște lumea.         14    Noi știm că am trecut din moarte la viaţă, pentru că iubim pe fraţi. Cine nu iubește pe fratele său rămâne în moarte.         15    Oricine urăște pe fratele său este un ucigaș; și știţi că niciun ucigaș n-are viaţa veșnică rămânând în el.         16    Noi am cunoscut dragostea Lui prin aceea că El Și-a dat viaţa pentru noi; și noi deci trebuie să ne dăm viaţa pentru fraţi.         17    Dar cine are bogăţiile lumii acesteia și vede pe fratele său în nevoie și își închide inima faţă de el, cum rămâne în el dragostea de Dumnezeu?         18    Copilașilor, să nu iubim cu vorba, nici cu limba, ci cu fapta și cu adevărul.         19    Prin aceasta vom cunoaște că suntem din adevăr și ne vom liniști inimile înaintea Lui         20    ori în ce ne osândește inima noastră; căci Dumnezeu este mai mare decât inima noastră și cunoaște toate lucrurile.         21    Preaiubiţilor, dacă nu ne osândește inima noastră, avem îndrăzneală la Dumnezeu.         22    Și, orice vom cere, vom căpăta de la El, fiindcă păzim poruncile Lui și facem ce este plăcut înaintea Lui.         23    Și porunca Lui este să credem în Numele Fiului Său Isus Hristos și să ne iubim unii pe alţii, cum ne-a poruncit El.         24    Cine păzește poruncile Lui rămâne în El și El în el. Și cunoaștem că El rămâne în noi prin Duhul pe care ni L-a dat.          
