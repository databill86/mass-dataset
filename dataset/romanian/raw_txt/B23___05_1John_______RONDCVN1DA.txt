						   1 Ioan 5        1    Oricine crede că Isus este Hristosul este născut din Dumnezeu și oricine iubește pe Cel ce L-a născut iubește și pe cel născut din El.         2    Cunoaștem că iubim pe copiii lui Dumnezeu prin aceea că iubim pe Dumnezeu și păzim poruncile Lui.         3    Căci dragostea de Dumnezeu stă în păzirea poruncilor Lui. Și poruncile Lui nu sunt grele,         4    pentru că oricine este născut din Dumnezeu biruiește lumea; și ceea ce câștigă biruinţă asupra lumii este credinţa noastră.         5    Cine este cel ce a biruit lumea dacă nu cel ce crede că Isus este Fiul lui Dumnezeu?         6    El, Isus Hristos, este Cel ce a venit cu apă și cu sânge; nu numai cu apă, ci cu apă și cu sânge; și Duhul este Cel ce mărturisește despre lucrul acesta, fiindcă Duhul este adevărul.         7    (Căci trei sunt care mărturisesc în cer: Tatăl, Cuvântul și Duhul Sfânt, și acești trei una sunt.)         8    Și trei sunt care mărturisesc pe pământ: Duhul, apa și sângele, și acești trei sunt una în mărturisirea lor.         9    Dacă primim mărturisirea oamenilor, mărturisirea lui Dumnezeu este mai mare; și mărturisirea lui Dumnezeu este mărturisirea pe care a făcut-o El despre Fiul Său.         10    Cine crede în Fiul lui Dumnezeu are mărturisirea aceasta în el; cine nu crede pe Dumnezeu Îl face mincinos, fiindcă nu crede mărturisirea pe care a făcut-o Dumnezeu despre Fiul Său.         11    Și mărturisirea este aceasta: Dumnezeu ne-a dat viaţa veșnică și această viaţă este în Fiul Său.         12    Cine are pe Fiul are viaţa; cine n-are pe Fiul lui Dumnezeu n-are viaţa.         13    V-am scris aceste lucruri ca să știţi că voi, care credeţi în Numele Fiului lui Dumnezeu, aveţi viaţa veșnică.         14    Îndrăzneala pe care o avem la El este că, dacă cerem ceva după voia Lui, ne ascultă.         15    Și, dacă știm că ne ascultă, orice I-am cere, știm că suntem stăpâni pe lucrurile pe care I le-am cerut.         16    Dacă vede cineva pe fratele său săvârșind un păcat care nu duce la moarte, să se roage și Dumnezeu îi va da viaţa, pentru cei ce n-au săvârșit un păcat care duce la moarte. Este un păcat care duce la moarte; nu-i zic să se roage pentru păcatul acela.         17    Orice nelegiuire este păcat, dar este un păcat care nu duce la moarte.         18    Știm că oricine este născut din Dumnezeu nu păcătuiește, ci Cel născut din Dumnezeu îl păzește și cel rău nu se atinge de el.         19    Știm că suntem din Dumnezeu și că toată lumea zace în cel rău.         20    Știm că Fiul lui Dumnezeu a venit și ne-a dat pricepere să cunoaștem pe Cel ce este adevărat. Și noi suntem în Cel ce este adevărat, adică în Isus Hristos, Fiul Lui. El este Dumnezeul adevărat și viaţa veșnică.         21    Copilașilor, păziţi-vă de idoli. Amin.          
