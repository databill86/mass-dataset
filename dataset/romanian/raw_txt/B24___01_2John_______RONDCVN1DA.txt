						   2 Ioan 1        1    Prezbiterul către aleasa Doamnă și către copiii ei, pe care-i iubesc în adevăr – și nu numai eu, ci toţi cei ce cunosc adevărul –,         2    pentru adevărul acesta care rămâne în noi și care va fi cu noi în veac:         3    Harul, îndurarea și pacea să fie cu voi din partea lui Dumnezeu Tatăl și din partea Domnului Isus Hristos, Fiul Tatălui, în adevăr și în dragoste!         4    M-am bucurat foarte mult când am aflat pe unii din copiii tăi umblând în adevăr, după porunca pe care am primit-o de la Tatăl.         5    Și acum, te rog, Doamnă, nu ca și cum ţi-aș scrie o poruncă nouă, ci cea pe care am avut-o de la început: să ne iubim unii pe alţii!         6    Și dragostea stă în vieţuirea după poruncile Lui. Aceasta este porunca în care trebuie să umblaţi, după cum aţi auzit de la început.         7    Căci în lume s-au răspândit mulţi amăgitori, care nu mărturisesc că Isus Hristos vine în trup. Iată amăgitorul, iată antihristul!         8    Păziţi-vă bine să nu pierdeţi rodul muncii voastre, ci să primiţi o răsplată deplină.         9    Oricine o ia înainte și nu rămâne în învăţătura lui Hristos n-are pe Dumnezeu. Cine rămâne în învăţătura aceasta are pe Tatăl și pe Fiul.         10    Dacă vine cineva la voi și nu vă aduce învăţătura aceasta, să nu-l primiţi în casă și să nu-i ziceţi: „Bun venit!”         11    Căci cine-i zice: „Bun venit!” se face părtaș faptelor lui rele.         12    Aș vrea să vă spun multe lucruri, dar nu voiesc să vi le scriu pe hârtie și cu cerneală, ci nădăjduiesc să vin la voi și să vă vorbesc gură către gură, pentru ca bucuria noastră să fie deplină.         13    Copiii surorii tale alese îţi trimit sănătate. Amin.          
