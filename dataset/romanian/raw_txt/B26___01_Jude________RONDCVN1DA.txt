						   Iuda 1        1    Iuda, rob al lui Isus Hristos și fratele lui Iacov, către cei chemaţi, care sunt iubiţi în Dumnezeu Tatăl și păstraţi pentru Isus Hristos:         2    îndurarea, pacea și dragostea să vă fie înmulţite.         3    Preaiubiţilor, pe când căutam cu tot dinadinsul să vă scriu despre mântuirea noastră de obște, m-am văzut silit să vă scriu ca să vă îndemn să luptaţi pentru credinţa care a fost dată sfinţilor o dată pentru totdeauna.         4    Căci s-au strecurat printre voi unii oameni scriși de mult pentru osânda aceasta, oameni neevlavioși, care schimbă în desfrânare harul Dumnezeului nostru și tăgăduiesc pe singurul nostru Stăpân și Domn, Isus Hristos.         5    Vreau să vă aduc aminte, măcar că știţi o dată pentru totdeauna toate aceste lucruri, că Domnul, după ce a izbăvit pe poporul Său din ţara Egiptului, în urmă a nimicit pe cei ce n-au crezut.         6    El a păstrat pentru judecata zilei celei mari, puși în lanţuri veșnice, în întuneric, pe îngerii care nu și-au păstrat vrednicia, ci și-au părăsit locuinţa.         7    Tot așa, Sodoma și Gomora și cetăţile dimprejurul lor, care se dăduseră ca și ele la curvie și au poftit după trupul altuia, ne stau înainte ca o pildă, suferind pedeapsa unui foc veșnic.         8    Totuși oamenii aceștia, târâţi de visările lor, își pângăresc la fel trupul, nesocotesc stăpânirea și batjocoresc dregătoriile.         9    Arhanghelul Mihail, când se împotrivea diavolului și se certa cu el pentru trupul lui Moise, n-a îndrăznit să rostească împotriva lui o judecată de ocară, ci doar a zis: „Domnul să te mustre!”         10    Aceștia, dimpotrivă, batjocoresc ce nu cunosc și se pierd singuri în ceea ce știu din fire, ca dobitoacele fără minte.         11    Vai de ei! Căci au urmat pe calea lui Cain! S-au aruncat în rătăcirea lui Balaam din dorinţa de câștig! Au pierit într-o răscoală ca a lui Core!         12    Sunt niște stânci ascunse la mesele voastre de dragoste, unde se ospătează fără rușine împreună cu voi și se îndoapă de-a binelea; niște nori fără apă, mânaţi încoace și încolo de vânturi, niște pomi tomnatici fără rod, de două ori morţi, dezrădăcinaţi;         13    niște valuri înfuriate ale mării, care își spumegă rușinile lor, niște stele rătăcitoare, cărora le este păstrată negura întunericului pentru vecie.         14    Și pentru ei a prorocit Enoh, al șaptelea patriarh de la Adam, când a zis: „Iată că a venit Domnul cu zecile de mii de sfinţi ai Săi,         15    ca să facă o judecată împotriva tuturor și să încredinţeze pe toţi cei nelegiuiţi de toate faptele nelegiuite, pe care le-au făcut în chip nelegiuit, și de toate cuvintele de ocară pe care le-au rostit împotriva Lui acești păcătoși nelegiuiţi.”         16    Ei sunt niște cârtitori, nemulţumiţi cu soarta lor, trăiesc după poftele lor, gura le este plină de vorbe trufașe și slăvesc pe oameni pentru câștig.         17    Dar voi, preaiubiţilor, aduceţi-vă aminte de vorbele vestite mai dinainte de apostolii Domnului nostru Isus Hristos:         18    cum vă spuneau că în vremurile din urmă vor fi batjocoritori, care vor trăi după poftele lor nelegiuite.         19    Ei sunt aceia care dau naștere la dezbinări, oameni supuși poftelor firii, care n-au Duhul.         20    Dar voi, preaiubiţilor, zidiţi-vă sufletește pe credinţa voastră preasfântă, rugaţi-vă prin Duhul Sfânt,         21    ţineţi-vă în dragostea lui Dumnezeu și așteptaţi îndurarea Domnului nostru Isus Hristos pentru viaţa veșnică.         22    Mustraţi pe cei ce se despart de voi;         23    căutaţi să mântuiţi pe unii, smulgându-i din foc; de alţii iarăși fie-vă milă cu frică, urând până și cămașa mânjită de carne.         24    Iar Aceluia care poate să vă păzească de orice cădere și să vă facă să vă înfăţișaţi fără prihană și plini de bucurie înaintea slavei Sale,         25    singurului Dumnezeu, Mântuitorul nostru, prin Isus Hristos, Domnul nostru, să fie slavă, măreţie, putere și stăpânire, mai înainte de toţi vecii, și acum, și în veci. Amin.          
