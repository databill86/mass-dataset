						   Apocalipsa 2        1    Îngerului Bisericii din Efes scrie-i: ‘Iată ce zice Cel ce ţine cele șapte stele în mâna dreaptă și Cel ce umblă prin mijlocul celor șapte sfeșnice de aur:         2    «Știu faptele tale, osteneala ta și răbdarea ta și că nu poţi suferi pe cei răi, că ai pus la încercare pe cei ce zic că sunt apostoli și nu sunt și i-ai găsit mincinoși.         3    Știu că ai răbdare, că ai suferit din pricina Numelui Meu și că n-ai obosit.         4    Dar ce am împotriva ta este că ţi-ai părăsit dragostea dintâi.         5    Adu-ţi dar aminte de unde ai căzut, pocăiește-te și întoarce-te la faptele tale dintâi. Altfel, voi veni la tine și-ţi voi lua sfeșnicul din locul lui, dacă nu te pocăiești.         6    Ai însă lucrul acesta bun: că urăști faptele nicolaiţilor, pe care și Eu le urăsc.»’         7    Cine are urechi, să asculte ce zice Bisericilor Duhul: ‘Celui ce va birui îi voi da să mănânce din pomul vieţii, care este în raiul lui Dumnezeu.’         8    Îngerului Bisericii din Smirna scrie-i: ‘Iată ce zice Cel dintâi și Cel de pe urmă, Cel ce a murit și a înviat:         9    «Știu necazul tău și sărăcia ta (dar ești bogat) și batjocurile din partea celor ce zic că sunt iudei și nu sunt, ci sunt o sinagogă a Satanei.         10    Nu te teme nicidecum de ce ai să suferi. Iată că diavolul are să arunce în temniţă pe unii din voi, ca să vă încerce. Și veţi avea un necaz de zece zile. Fii credincios până la moarte și-ţi voi da cununa vieţii.»’         11    Cine are urechi, să asculte ce zice Bisericilor Duhul: ‘Cel ce va birui nicidecum nu va fi vătămat de a doua moarte.’         12    Îngerului Bisericii din Pergam scrie-i: ‘Iată ce zice Cel ce are sabia ascuţită cu două tăișuri:         13    «Știu unde locuiești: acolo unde este scaunul de domnie al Satanei. Tu ţii Numele Meu și n-ai lepădat credinţa Mea nici chiar în zilele acelea când Antipa, martorul Meu credincios, a fost ucis la voi, acolo unde locuiește Satana.         14    Dar am ceva împotriva ta. Tu ai acolo niște oameni care ţin de învăţătura lui Balaam, care a învăţat pe Balac să pună o piatră de poticnire înaintea copiilor lui Israel, ca să mănânce din lucrurile jertfite idolilor și să se dedea la curvie.         15    Tot așa, și tu ai câţiva care, de asemenea, ţin învăţătura nicolaiţilor, pe care Eu o urăsc.         16    Pocăiește-te dar. Altfel, voi veni la tine curând și Mă voi război cu ei cu sabia gurii Mele.»’         17    Cine are urechi, să asculte ce zice Bisericilor Duhul: ‘Celui ce va birui îi voi da să mănânce din mana ascunsă și-i voi da o piatră albă; și pe piatra aceasta este scris un nume nou, pe care nu-l știe nimeni decât acela care-l primește.’         18    Îngerului Bisericii din Tiatira scrie-i: ‘Iată ce zice Fiul lui Dumnezeu, care are ochii ca para focului și ale cărui picioare sunt ca arama aprinsă:         19    «Știu faptele tale, dragostea ta, credinţa ta, slujba ta, răbdarea ta și faptele tale de pe urmă, că sunt mai multe decât cele dintâi.         20    Dar iată ce am împotriva ta: tu lași ca Izabela, femeia aceea care se zice prorociţă, să înveţe și să amăgească pe robii Mei să se dedea la curvie și să mănânce din lucrurile jertfite idolilor.         21    I-am dat vreme să se pocăiască, dar nu vrea să se pocăiască de curvia ei!         22    Iată că am s-o arunc bolnavă în pat; și celor ce preacurvesc cu ea am să le trimit un necaz mare, dacă nu se vor pocăi de faptele lor.         23    Voi lovi cu moartea pe copiii ei. Și toate Bisericile vor cunoaște că ‹Eu sunt Cel ce cercetează rărunchii și inima›: și voi răsplăti fiecăruia din voi după faptele lui.         24    Vouă însă, tuturor celorlalţi din Tiatira care nu aveţi învăţătura aceasta și n-aţi cunoscut ‹adâncimile Satanei›, cum le numesc ei, vă zic: Nu pun peste voi altă greutate.         25    Numai ţineţi cu tărie ce aveţi până voi veni!         26    Celui ce va birui și celui ce va păzi până la sfârșit lucrările Mele îi voi da stăpânire peste neamuri.         27    Le va cârmui cu un toiag de fier și le va zdrobi ca pe niște vase de lut, cum am primit și Eu putere de la Tatăl Meu.         28    Și-i voi da luceafărul de dimineaţă.»’         29    Cine are urechi, să asculte ce zice Bisericilor Duhul.          
