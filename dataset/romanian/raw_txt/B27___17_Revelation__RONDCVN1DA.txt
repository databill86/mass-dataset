						   Apocalipsa 17        1    Apoi unul din cei șapte îngeri care ţineau cele șapte potire a venit de a vorbit cu mine și mi-a zis: „Vino să-ţi arăt judecata curvei celei mari, care șade pe ape mari.         2    Cu ea au curvit împăraţii pământului și locuitorii pământului s-au îmbătat de vinul curviei ei!”         3    Și m-a dus, în Duhul, într-o pustie. Și am văzut o femeie șezând pe o fiară de culoare stacojie, plină cu nume de hulă, și avea șapte capete și zece coarne.         4    Femeia aceasta era îmbrăcată cu purpură și stacojiu, era împodobită cu aur, cu pietre scumpe și cu mărgăritare. Ţinea în mână un potir de aur plin de spurcăciuni și de necurăţiile curviei ei.         5    Pe frunte purta scris un nume, o taină: „Babilonul cel mare, mama curvelor și spurcăciunilor pământului”.         6    Și am văzut pe femeia aceasta îmbătată de sângele sfinţilor și de sângele mucenicilor lui Isus. Când am văzut-o, m-am mirat minune mare.         7    Și îngerul mi-a zis: „De ce te miri? Îţi voi spune taina acestei femei și a fiarei care o poartă și care are cele șapte capete și cele zece coarne.         8    Fiara pe care ai văzut-o era și nu mai este. Ea are să se ridice din adânc și are să se ducă la pierzare. Și locuitorii pământului ale căror nume n-au fost scrise de la întemeierea lumii în cartea vieţii se vor mira când vor vedea că fiara era, nu mai este și va veni.         9    Aici este mintea plină de înţelepciune: cele șapte capete sunt șapte munţi pe care șade femeia.         10    Sunt și șapte împăraţi: cinci au căzut, unul este, celălalt n-a venit încă și, când va veni, el va rămâne puţină vreme.         11    Și fiara, care era și nu mai este, ea însăși este al optulea împărat: este din numărul celor șapte și merge la pierzare.         12    Cele zece coarne pe care le-ai văzut sunt zece împăraţi care n-au primit încă împărăţia, ci vor primi putere împărătească timp de un ceas împreună cu fiara.         13    Toţi au același gând și dau fiarei puterea și stăpânirea lor.         14    Ei se vor război cu Mielul, dar Mielul îi va birui, pentru că El este Domnul domnilor și Împăratul împăraţilor. Și cei chemaţi, aleși și credincioși care sunt cu El, de asemenea, îi vor birui.”         15    Apoi mi-a zis: „Apele pe care le-ai văzut, pe care șade curva, sunt noroade, gloate, neamuri și limbi.         16    Cele zece coarne pe care le-ai văzut și fiara vor urî pe curvă, o vor pustii și o vor lăsa goală. Carnea i-o vor mânca și o vor arde cu foc.         17    Căci Dumnezeu le-a pus în inimă să-I aducă la îndeplinire planul Lui: să se învoiască pe deplin și să dea fiarei stăpânirea lor împărătească până se vor îndeplini cuvintele lui Dumnezeu.         18    Și femeia pe care ai văzut-o este cetatea cea mare, care are stăpânire peste împăraţii pământului.”          
